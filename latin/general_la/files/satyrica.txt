# /loc/972/1/0
# SATYRICA
  'num alio genere furiarum declamatores inquietan-
tur, qui clamant: "haec vulnera pro libertate publica
excepi, hunc oculum pro vobis impendi; date mihi
[ducem] qui me ducat ad liberos meos, nam succisi
poplites membra non sustinent"? haec ipsa tolerabilia
essent, si ad eloquentiam ituris viam facerent. nunc et
rerum tumore et sententiarum vanissimo strepitu hoc
tantum proficiunt, ut cum in forum venerint, putent
se in alium orbem terrarum delatos. et ideo ego
adulescentulos existimo in scholis stultissimos fieri,
quia nihil ex his quae in usu habemus aut audiunt aut
vident, sed piratas cum catenis in litore stantes, sed
tyrannos edicta scribentes quibus imperent filiis ut
patrum suorum capita praecidant, sed responsa in pes-
tilentiam data ut virgines tres aut plures immolentur,
sed mellitos verborum globulos et omnia dicta facta-
que quasi papavere et sesamo sparsa. qui inter haec
nutriuntur non magis sapere possunt quam bene olere
qui in culina habitant. pace vestra liceat dixisse, primi
omnium eloquentiam perdidistis. levibus enim atque
inanibus sonis ludibria quaedam excitando effecistis ut
corpus orationis enervaretur et caderet. nondum iuve-
nes declamationibus continebantur, cum Sophocles
aut Euripides invenerunt verba quibus deberent loqui.
nondum umbraticus doctor ingenia deleverat, cum
Pindarus novemque lyrici Homericis versibus canere
timuerunt. et ne poetas [quidem] ad testimonium ci-
tem, certe neque Platona neque Demosthenen ad hoc
genus exercitationis accessisse video. grandis et ut ita
dicam pudica oratio non est maculosa nec turgida, sed
naturali pulchritudine exsurgit. nuper ventosa istaec et
enormis loquacitas Athenas ex Asia commigravit ani-
mosque iuvenum ad magna surgentes veluti pestilenti
quodam sidere afflavit, semelque corrupta eloquentiae
regula . . . stetit et obmutuit. quis postea ad summam
Thucydidis, quis Hyperidis ad famam processit? ac ne
carmen quidem sani coloris enituit, sed omnia quasi
eodem cibo pasta non potuerunt usque ad senectutem
canescere. pictura quoque non alium exitum fecit,
postquam Aegyptiorum audacia tam magnae artis
compendiariam invenit.'
# /loc/972/1/1
  non est passus Agamemnon me diutius declamare in
porticu quam ipse in schola sudaverat, sed 'adules-
cens' inquit 'quoniam sermonem habes non publici
saporis et, quod rarissimum est, amas bonam men-
tem, non fraudabo te arte secreta. nil mirum <si> in
his exercitationibus doctores peccant, qui necesse ha-
bent cum insanientibus furere. nam nisi dixerint quae
adulescentuli probent, ut ait Cicero, "soli in scholis
relinquentur". sicut ficti adulatores cum cenas divi-
tum captant nihil prius meditantur quam id quod
putant gratissimum auditoribus fore (nec enim aliter
impetrabunt quod petunt nisi quasdam insidias auri-
bus fecerint), sic eloquentiae magister, nisi tamquam
piscator eam imposuerit hamis escam, quam scierit
appetituros esse pisciculos, sine spe praedae moratur
in scopulo. quid ergo est? parentes obiurgatione
digni sunt, qui nolunt liberos suos severa lege profice-
re. primum enim sic ut omnia, spes quoque suas am-
bitioni donant. deinde cum ad vota properant, cruda
adhuc studia in forum [im]pellunt et eloquentiam, qua
nihil esse maius confitentur, pueris induunt adhuc
nascentibus. quod si paterentur laborum gradus fieri,
ut studiosi iuvenes lectione severa irrigarentur, ut sa-
pientiae praeceptis animos componerent, ut verba At-
tico stilo effoderent, ut quod vellent imitari diu audi-
rent, <si persuaderent> sibi nihil esse magnificum
quod pueris placeret, iam illa grandis oratio haberet
maiestatis suae pondus. nunc pueri in scholis ludunt,
iuvenes ridentur in foro, et quod utroque turpius est,
quod quisque perperam <di>dicit, in senectute confi-
teri non vult. sed ne me putes improbasse schedium
Lucilianae humilitatis, quod sentio et ipse carmine
effingam:
    artis severae si quis ambit effectus
    mentemque magnis applicat, prius mores
    frugalitatis lege poliat exacta.
    nec curet alto regiam trucem vultu
    cliensque cenas impotentium captet,
    nec perditis addictus obruat vino
    mentis calorem, neve plausor in scaenam
    sedeat redemptus histrionis ad rictus.
    sed sive armigerae rident Tritonidis arces
    seu Lacedaemonio tellus habitata colono
    Sirenumve domus, det primos versibus annos
    Maeoniumque bibat felici pectore fontem.
    mox et Socratico plenus grege mittat habenas
    liber et ingentis quatiat Demosthenis arma.
    hinc Romana manus circumfluat et modo Graio
    †exonerata† sono mutet suffusa saporem.
    interdum subducta foro det pagina cursum
    et fortuna sonet celeri distincta meatu;
    dent epulas et bella truci memorata canore,
    grandiaque indomiti Ciceronis verba minentur.
    his animum succinge bonis: sic flumine largo
    plenus Pierio defundes pectore verba.'
# /loc/972/1/2
  dum hunc diligentius audio, non notavi mihi
Ascylti fugam . . . et dum in hoc dictorum aestu motus
incedo, ingens scholasticorum turba in porticum ve-
nit, ut apparebat, ab extemporali declamatione nescio
cuius, qui Agamemnonis suasoriam exceperat. dum
ergo iuvenes sententias rident ordinemque totius dic-
tionis infamant, opportune subduxi me et cursim
Ascylton persequi coepi. sed nec viam diligenter tene-
bam [quia] nec quod stabulum esset sciebam. itaque
quocumque ieram, eodem revertebar, donec et cursu
fatigatus et sudore iam madens accedo aniculam quan-
dam, quae agreste holus vendebat, et 'rogo' inquam
'mater, numquid scis ubi ego habitem?' delectata est
illa urbanitate tam stulta et 'quidni sciam?' inquit con-
surrexitque et coepit me praecedere. divinam ego pu-
tabam et . . . subinde ut in locum secretiorem veni-
mus, centonem anus urbana reiecit et 'hic' inquit 'de-
bes habitare'. cum ego negarem me agnoscere do-
mum, video quosdam inter titulos nudasque meretri-
ces furtim spatiantes. tarde, immo iam sero intellexi
me in fornicem esse deductum. execratus itaque ani-
culae insidias operui caput et per medium lupanar
fugere coepi in alteram partem, cum ecce in ipso aditu
occurrit mihi aeque lassus ac moriens Ascyltos; puta-
res ab eadem anicula esse deductum. itaque ut ridens
eum consalutavi, quid in loco tam deformi faceret
quaesivi. sudorem ille manibus detersit et 'si scires'
inquit 'quae mihi acciderunt'. 'quid novi?' inquam
ego. at ille deficiens 'cum errarem' inquit 'per totam
civitatem nec invenirem quo loco stabulum reliquis-
sem, accessit ad me pater familiae et ducem se itineris
humanissime promisit. per anfractus deinde obscuris-
simos egressus in hunc locum me perduxit prolatoque
peculio coepit rogare stuprum. iam pro cella meretrix
assem exegerat, iam ille mihi iniecerat manum, et nisi
valentior fuissem, dedissem poenas' . . .
  adeo ubique omnes mihi videbantur satyrion bibisse *
  iunctis viribus molestum contempsimus *
# /loc/972/1/3
  quasi per caliginem vidi Gitona in crepidine semitae
stantem et in eundem locum me conieci . . .
  cum quaererem numquid nobis in prandium frater
parasset, consedit puer super lectum et manantes la-
crimas pollice extersit. perturbatus ego habitu fratris
quid accidisset quaesivi. at ille tarde quidem et invitus,
sed postquam precibus etiam iracundiam miscui,
'tuus' inquit 'iste frater seu comes paulo ante in con-
ductum accucurrit coepitque mihi velle pudorem ex-
torquere. cum ego proclamarem, gladium strinxit et
"si Lucretia es" inquit "Tarquinium invenisti".'
  quibus ego auditis intentavi in oculos Ascylti ma-
nus et 'quid dicis' inquam 'muliebris patientiae scor-
tum, cuius ne spiritus <quidem> purus est?' inhorres-
cere se finxit Ascyltos, mox sublatis fortius manibus
longe maiore nisu clamavit: 'non taces' inquit 'gladia-
tor obscene, quem †de ruina† harena dimisit? non
taces, nocturne percussor, qui ne tum quidem, cum
fortiter faceres, cum pura muliere pugnasti, cuius ea-
dem ratione in viridario frater fui qua nunc in dever-
sorio puer est?' 'subduxisti te' inquam 'a praeceptoris
colloquio'. 'quid ego, homo stultissime, facere debui,
cum fame morerer? an videlicet audirem sententias, id
est vitrea fracta et somniorum interpretamenta? multo
me turpior es tu hercule, qui ut foris cenares poetam
laudasti'. . . . itaque ex turpissima lite in risum diffusi
pacatius ad reliqua secessimus *
# /loc/972/1/4
  rursus in memoriam revocatus iniuriae 'Ascylte' in-
quam 'intellego nobis convenire non posse. itaque
communes sarcinulas partiamur ac paupertatem nos-
tram privatis quaestibus temptemus expellere. et tu
litteras scis et ego. ne quaestibus tuis obstem, aliquid
aliud promittam; alioqui mille causae nos quotidie
collident et per totam urbem rumoribus different'.
non recusavit Ascyltos et 'hodie' inquit 'quia tam-
quam scholastici ad cenam promisimus, non perda-
mus noctem. cras autem, quia hoc libet, et habitatio-
nem mihi prospiciam et aliquem fratrem'. 'tardum
est' inquam 'differre quod placet' *
  hanc tam praecipitem divisionem libido faciebat;
iam dudum enim amoliri cupiebam custodem moles-
tum, ut veterem cum Gitone meo rationem reducerem *
  postquam lustravi oculis totam urbem, in cellulam
redii osculisque tandem bona fide exactis alligo artissi-
mis complexibus puerum fruorque votis usque ad in-
vidiam felicibus. nec adhuc quidem omnia erant facta,
cum Ascyltos furtim se foribus admovit discussisque
fortissime claustris invenit me cum fratre ludentem.
risu itaque plausuque cellulam implevit, opertum me
amiculo evolvit et 'quid agebas' inquit 'frater sanctissi-
me? quid? †verti† contubernium facis?' nec se solum
intra verba continuit, sed lorum de pera solvit et me
coepit non perfunctorie verberare, adiectis etiam pe-
tulantibus dictis: 'sic dividere cum fratre nolito' *
# /loc/972/1/5
  veniebamus in forum deficiente iam die, in quo
notavimus frequentiam rerum venalium, non quidem
pretiosarum sed tamen quarum fidem male ambulan-
tem obscuritas temporis facillime tegeret. cum ergo et
ipsi raptum latrocinio pallium detulissemus, uti occa-
sione opportunissima coepimus atque in quodam an-
gulo laciniam extremam concutere, si quem forte
emptorem splendor vestis posset adducere. nec diu
moratus rusticus quidam familiaris oculis meis cum
muliercula comite propius accessit ac diligentius con-
siderare pallium coepit. invicem Ascyltos iniecit con-
templationem super umeros rustici emptoris ac subito
exanimatus conticuit. ac ne ipse quidem sine aliquo
motu hominem conspexi, nam videbatur ille mihi esse
qui tuniculam in solitudine invenerat. plane is ipse
erat. sed cum Ascyltos timeret fidem oculorum, ne
quid temere faceret prius tamquam emptor propius
accessit detraxitque umeris laciniam et diligentius
temptavit. o lusum fortunae mirabilem! nam adhuc ne
suturae quidem attulerat rusticus curiosas manus, sed
tamquam mendici spolium etiam fastidiose vendita-
bat. Ascyltos postquam depositum esse inviolatum
vidit et personam vendentis contemptam, seduxit me
paululum a turba et 'scis' inquit 'frater, rediisse ad nos
thesaurum de quo querebar? illa est tunicula adhuc, ut
apparet, intactis aureis plena. quid ergo facimus aut
quo iure rem nostram vindicamus?' exhilaratus ego
non tantum quia praedam videbam, sed etiam quod
fortuna me a turpissima suspicione dimiserat, negavi
circuitu agendum, sed plane iure civili dimicandum,
ut si nollet alienam rem domino reddere, ad interdic-
tum veniret. contra Ascyltos leges timebat et 'quis'
aiebat 'hoc loco nos novit aut quis habebit dicentibus
fidem? mihi plane placet emere, quamvis nostrum sit,
quod agnoscimus, et parvo aere recuperare potius
thesaurum quam in ambiguam litem descendere:
    quid faciunt leges ubi sola pecunia regnat
      aut ubi paupertas vincere nulla potest?
    ipsi qui Cynica traducunt tempora pera
      non numquam nummis vendere verba solent.
    ergo iudicium nihil est nisi publica merces,
      atque eques in causa qui sedet empta probat.'
# /loc/972/1/6
  sed praeter unum dipondium [sicel], <quo> lupi-
nos[que quibus] destinaveramus mercari, nihil ad ma-
num erat. itaque ne interim praeda discederet, vel
minoris pallium addicere placuit et pretium maioris
compendii leviorem facere iacturam. cum primum er-
go explicuimus mercem, mulier aperto capite [quae
cum rustico steterat] inspectis diligentius signis iniecit
utramque laciniae manum magnaque vociferatione la-
trones tenere clamavit. contra nos perturbati, ne vide-
remur nihil agere, et ipsi scissam et sordidam tenere
coepimus tunicam atque eadem invidia proclamare
nostra esse spolia quae illi possiderent. sed nullo gene-
re par erat causa [nostra], et cociones, qui ad clamo-
rem confluxerant, nostram scilicet de more ridebant
invidiam, quod pro illa parte vindica<ri vide>bant
pretiosissimam vestem, pro hac pannuciam ne cento-
nibus quidem bonis dignam. hinc Ascyltos †pene†
risum discussit, qui silentio facto 'videmus' inquit
'suam cuique rem esse carissimam; reddant nobis tu-
nicam nostram et pallium suum recipiant.' etsi rustico
mulierique placebat permutatio, advocati tamen [iam
pene] nocturni, qui volebant pallium lucri facere, fla-
gitabant uti apud se utraque deponerentur ac postero
die iudex querellam inspiceret. neque enim res tan-
tum, quae viderentur, in controversiam esse, sed lon-
ge aliud quaeri, <quod> in utraque parte scilicet latro-
cinii suspicio haberetur. iam sequestri placebant, et
nescio quis ex cocionibus, calvus, tuberosissimae
frontis, qui solebat aliquando etiam causas agere, in-
vaserat pallium exhibiturumque crastino die affirma-
bat. ceterum apparebat nihil aliud quaeri nisi ut semel
deposita vestis inter praedones strangularetur et nos
metu criminis non veniremus ad constitutum. . . .
idem plane et nos volebamus. itaque utriusque partis
votum casus adiuvit. indignatus enim rusticus, quod
nos centonem exhibendum postularemus, misit in fa-
ciem Ascylti tunicam et liberatos querella iussit pal-
lium deponere, quod solum litem faciebat . . .
  et recuperato, ut putabamus, thesauro in deverso-
rium praecipites abimus praeclusisque foribus ridere
acumen non minus cocionum quam calumniantium
coepimus, quod nobis ingenti calliditate pecuniam
reddidissent.
    nolo quod cupio statim tenere,
    nec victoria mi placet parata *
# /loc/972/1/7
  sed ut primum beneficio Gitonis praeparata nos
implevimus cena, ostium [non] satis audaci strepitu
exsonuit impulsum . . .
  cum et ipsi ergo pallidi rogaremus quis esset, 'aperi'
inquit 'iam scies'. dumque loquimur, sera sua sponte
delapsa cecidit reclusaeque subito fores admiserunt
intrantem. mulier autem erat operto capite [illa scilicet
quae paulo ante cum rustico steterat] et 'me derisisse'
inquit 'vos putabatis? ego sum ancilla Quartillae,
cuius vos sacrum ante cryptam turbastis. ecce ipsa
venit ad stabulum petitque ut vobiscum loqui liceat.
nolite perturbari. nec accusat errorem vestrum nec
punit, immo potius miratur quis deus iuvenes tam
urbanos in suam regionem detulerit.' tacentibus adhuc
nobis et ad neutram partem assentationem flectentibus
intravit ipsa, una comitata virgine, sedensque super
torum meum diu flevit. ac ne tunc quidem nos ullum
adiecimus verbum, sed attoniti expectavimus lacrimas
ad ostentationem doloris paratas. ut ergo tam ambi-
tiosus detumuit imber, retexit superbum pallio caput
et manibus inter se usque ad articulorum strepitum
constrictis 'quaenam est' inquit 'haec audacia, aut ubi
fabulas etiam antecessura latrocinia didicistis? misere-
or mediusfidius vestri; neque enim impune quisquam
quod non licuit adspexit. utique nostra regio tam
praesentibus plena est numinibus ut facilius possis
deum quam hominem invenire. ac ne me putetis ultio-
nis causa huc venisse, aetate magis vestra commoveor
quam iniuria mea. imprudentes enim, ut adhuc puto,
admisistis inexpiabile scelus. ipsa quidem illa nocte
vexata tam periculoso inhorrui frigore ut tertianae
etiam impetum timeam. et ideo medicinam somnio
petii iussaque sum vos perquirere atque impetum
morbi monstrata subtilitate lenire. sed de remedio non
tam valde laboro; maior enim in praecordiis dolor
saevit, qui me usque ad necessitatem mortis deducit,
ne scilicet iuvenili impulsi licentia quod in sacello
Priapi vidistis vulgetis deorumque consilia proferatis
in populum. protendo igitur ad genua vestra supinas
manus petoque et oro ne nocturnas religiones iocum
risumque faciatis neve traducere velitis tot annorum
secreta, quae vix tres homines noverunt.'
# /loc/972/1/8
  secundum hanc deprecationem lacrimas rursus effu-
dit gemitibusque largis concussa tota facie ac pectore
torum meum pressit. ego eodem tempore et miseri-
cordia turbatus et metu bonum animum habere eam
iussi et de utroque esse securam: nam neque sacra
quemquam vulgaturum, et si quod praeterea aliud
remedium ad tertianam deus illi monstrasset, adiuva-
turos nos divinam prudentiam vel periculo nostro.
hilarior post hanc pollicitationem facta mulier basiavit
me spissius et ex lacrimis in risum mota descendentes
ab aure capillos meos lenta manu duxit et 'facio'
inquit 'indutias vobiscum et a constituta lite dimitto.
quod si non adnuissetis de hac medicina quam peto,
iam parata erat in crastinum turba quae et iniuriam
meam vindicaret et dignitatem:
    contemni turpe est, legem donare superbum:
      hoc amo, quod possum qua libet ire via.
    nam sane et sapiens contemptus iurgia nectit,
      et qui non iugulat, victor abire solet' *
  complosis deinde manibus in tantum repente ri-
sum effusa est ut timeremus. idem ex altera parte et
ancilla fecit quae prior venerat, idem virguncula quae
una intraverat. omnia mimico risu exsonuerant, cum
interim nos, quae tam repentina esset mutatio animo-
rum facta, ignoraremus ac modo nosmet ipsos modo
mulieres intueremur *
# /loc/972/1/9
  'ideo vetui hodie in hoc deversorio quemquam
mortalium admitti, ut remedium tertianae sine ulla
interpellatione a vobis acciperem.' ut haec dixit Quar-
tilla, Ascyltos quidem paulisper obstupuit, ego autem
frigidior hieme Gallica factus nullum potui verbum
emittere. sed ne quid tristius expectarem, comitatus
faciebat. tres enim erant mulierculae, si quid vellent
conari, infirmissimae scilicet; contra nos, si nihil
aliud, virilis sexus. sed et praecincti certe altius era-
mus. immo ego sic iam paria composueram, ut si
depugnandum foret, ipse cum Quartilla consisterem,
Ascyltos cum ancilla, Giton cum virgine *
  tunc vero excidit omnis constantia attonitis, et mors
non dubia miserorum oculos coepit obducere *
  'rogo' inquam 'domina, si quid tristius paras, cele-
rius confice; neque enim tam magnum facinus admisi-
mus ut debeamus torti perire' *
  ancilla quae Psyche vocabatur lodiculam in pavi-
mento diligenter extendit *
  sollicitavit inguina mea mille iam mortibus frigida *
  operuerat Ascyltos pallio caput, admonitus scilicet
periculosum esse alienis intervenire secretis *
  duas institas ancilla protulit de sinu alteraque pe-
des nostros alligavit, altera manus *
# /loc/972/1/10
  Ascyltos iam deficiente fabularum contextu 'quid?
ego' inquit 'non sum dignus qui bibam?' ancilla risu
meo prodita complosit manus et 'apposui quidem *
adulescens, solus tantum medicamentum ebibisti?'
'itane est?' inquit Quartilla 'quicquid satyrii fuit, En-
colpius ebibit?' *
  non indecenti risu latera commovit *
  ac ne Giton quidem ultimo risum tenuit, utique
postquam virguncula cervicem eius invasit et non re-
pugnanti puero innumerabilia oscula dedit *
  volebamus miseri exclamare, sed nec in auxilio erat
quisquam, et hinc Psyche acu comatoria cupienti mihi
invocare Quiritum fidem malas pungebat, illinc puella
penicillo, quod et ipsum satyrio tinxerat, Ascylton
opprimebat *
  ultimo cinaedus supervenit myrtea subornatus
gausapa cinguloque succinctus . . . modo extortis nos
clunibus cecidit, modo basiis olidissimis inquinavit,
donec Quartilla ballaenaceam tenens virgam alteque
succincta iussit infelicibus dari missionem *
  uterque nostrum religiosissimis iuravit verbis inter
duos periturum esse tam horribile secretum *
  intraverunt palaestritae complures et nos legitimo
perfusos oleo refecerunt. utcumque igitur lassitudine
abiecta cenatoria repetimus et in proximam cellam
ducti sumus, in qua tres lecti strati erant et reliquus
lautitiarum apparatus splendidissime expositus. iussi
ergo discubuimus, et gustatione mirifica initiati vino
etiam Falerno inundamur. excepti etiam pluribus fer-
culis cum laberemur in somnum, 'itane est?' inquit
Quartilla 'etiam dormire vobis in mente est, cum scia-
tis Priapi genio pervigilium deberi?' *
# /loc/972/1/11
  cum Ascyltos gravatus tot malis in somnum labere-
tur, illa quae iniuria depulsa fuerat ancilla totam fa-
ciem eius fuligine larga perfricuit et non sentientis
latera umerosque sopi[ti]onibus pinxit. iam ego etiam
tot malis fatigatus minimum veluti gustum hauseram
somni; idem et tota intra forisque familia fecerat, at-
que alii circa pedes discumbentium sparsi iacebant, alii
parietibus appliciti, quidam in ipso limine coniunctis
marcebant capitibus; lucernae quoque umore defectae
tenue et extremum lumen spargebant: cum duo Syri
expilaturi [lagoenam] triclinium intraverunt, dumque
inter argentum avidius rixantur, diductam fregerunt
lagoenam. cecidit etiam mensa cum argento, et ancil-
lae super torum marcenti excussum forte altius pocu-
lum caput fregit. ad quem ictum exclamavit illa pari-
terque et fures prodidit et partem ebriorum excitavit.
[Syri] illi qui venerant ad praedam postquam se depre-
hensos intellexerunt, pariter secundum lectum conci-
derunt, ut putares hoc convenisse, et stertere tam-
quam olim dormientes coeperunt.
  iam et tricliniarches experrectus lucernis occidenti-
bus oleum infuderat, et pueri detersis paulisper oculis
redierant ad ministerium, cum intrans cymbalistria et
concrepans aera omnes excitavit. refectum igitur est
convivium et rursus Quartilla ad bibendum revocavit.
adiuvit hilaritatem comissantis cymbalistria <e cantus> *
# /loc/972/1/12
  intrat cinaedus, homo omnium insulsissimus et pla-
ne illa domo dignus, qui ut infractis manibus concre-
puit, eiusmodi carmina effudit:
    'huc huc <cito> convenite nunc, spatalocinaedi,
    pede tendite, cursum addite, convolate planta,
    femore <o> facili, clune agili, [et] manu procaces,
    molles, veteres, Deliaci manu recisi.'
consumptis versibus suis immundissimo me basio
conspuit. mox et super lectum venit atque omni vi
detexit recusantem. super inguina mea diu multumque
frustra moluit. [per]fluebant per frontem sudantis aca-
ciae rivi, et inter rugas malarum tantum erat cretae, ut
putares detectum parietem nimbo laborare. non tenui
ego diutius lacrimas, sed ad ultimam perductus tristi-
tiam 'quaeso' inquam 'domina, certe embasicoetan
iusseras dari'. complosit illa tenerius manus et 'o'
inquit 'hominem acutum atque urbanitatis vern<ac>u-
lae fontem. quid? tu non intellexeras cinaedum emba-
sicoetan vocari?' deinde ut contubernali meo melius
succederet, 'per fidem' inquam '[nostram] Ascyltos in
hoc triclinio solus ferias agit?' 'ita' inquit Quartilla 'et
Ascylto embasicoetas detur'. ab hac voce equum
cinaedus mutavit transituque ad comitem meum facto
clunibus eum basiisque distrivit. stabat inter haec
Giton et risu dissolvebat ilia sua. itaque conspicata
eum Quartilla, cuius esset puer, diligentissima scisci-
tatione quaesivit. cum ego fratrem meum esse dixis-
sem, 'quare ergo' inquit 'me non basiavit?' vocatum-
que ad se in osculum applicuit. mox manum etiam
demisit in sinum et pertractato vasculo tam rudi 'haec'
inquit 'belle cras in promulside libidinis nostrae mili-
tabit; hodie enim post asellum diaria non sumo.'
# /loc/972/1/13
  cum haec diceret, ad aurem eius Psyche ridens ac-
cessit, et cum dixisset nescio quid, 'ita, ita' inquit
Quartilla 'bene admonuisti. cur non, quia bellissima
occasio est, devirginatur Pannychis nostra?' continuo-
que producta est puella satis bella et quae non plus
quam septem annos habere videbatur [et ea ipsa quae
primum cum Quartilla in cellam venerat nostram].
plaudentibus ergo universis et postulantibus nuptias
[fecerunt] obstupui ego et nec Gitona, verecundissi-
mum puerum, sufficere huic petulantiae affirmavi, nec
puellam eius aetatis esse, ut muliebris patientiae legem
posset accipere. 'ita' inquit Quartilla 'minor est ista
quam ego fui, cum primum virum passa sum? Iuno-
nem meam iratam habeam, si umquam me meminerim
virginem fuisse. nam et infans cum paribus inquinata
sum, et subinde procedentibus annis maioribus me
pueris applicui, donec ad [hanc] aetatem perveni. hinc
etiam puto proverbium natum illud, [ut dicatur] posse
taurum tollere, qui vitulum sustulerit.' igitur ne maio-
rem iniuriam in secreto frater acciperet, consurrexi ad
officium nuptiale. iam Psyche puellae caput involverat
flammeo, iam embasicoetas praeferebat facem, iam
ebriae mulieres longum agmen plaudentes fecerant
thalamumque incesta exornaverant veste, cum Quar-
tilla [quoque] iocantium libidine accensa et ipsa surre-
xit correptumque Gitona in cubiculum traxit. sine
dubio non repugnaverat puer, ac ne puella quidem
tristis expaverat nuptiarum nomen. itaque cum inclusi
iacerent, consedimus ante limen thalami, et in primis
Quartilla per rimam improbe diductam applicuerat
oculum curiosum lusumque puerilem libidinosa spe-
culabatur diligentia. me quoque ad idem spectaculum
lenta manu traxit, et quia considerantium <co>haese-
rant vultus, quicquid a spectaculo vacabat, commove-
bat obiter labra et me tamquam furtivis subinde oscu-
lis verberabat *
  abiecti in lectis sine metu reliquam exegimus noc-
tem *
# /loc/972/1/14
  venerat iam tertius dies, id est expectatio liberae
cenae, sed tot vulneribus confossis fuga magis place-
bat quam quies. itaque cum maesti deliberaremus
quonam genere praesentem evitaremus procellam,
unus servus Agamemnonis interpellavit trepidantes et
'quid vos?' inquit 'nescitis, hodie apud quem fiat?
Trimalchio, lautissimus homo . . . horologium in tri-
clinio et bucinatorem habet subornatum, ut subinde
sciat quantum de vita perdiderit'. amicimur ergo dili-
genter obliti omnium malorum, et Gitona libentissime
servile officium tuentem [usque hoc] iubemus in bal-
neum sequi . . .
  nos interim vestiti errare coepimus, immo iocari
magis et circulis ludentium accedere, cum subito
videmus senem calvum, tunica vestitum russea, inter
pueros capillatos ludentem pila. nec tam pueri nos,
quamquam erat operae pretium, ad spectaculum du-
xerant, quam ipse pater familiae, qui soleatus pila
prasina exercebatur. nec amplius eam repetebat quae
terram contigerat, sed follem plenum habebat servus
sufficiebatque ludentibus. notavimus etiam res novas.
nam duo spadones in diversa parte circuli stabant,
quorum alter matellam tenebat argenteam, alter nu-
merabat pilas, non quidem eas quae inter manus lusu
expellente vibrabant, sed eas quae in terram decide-
bant. cum has ergo miraremur lautitias, accurrit Me-
nelaus et 'hic est' inquit 'apud quem cubitum ponitis,
et quidem iam principium cenae videtis'. etiamnum
loquebatur Menelaus, cum Trimalchio digitos concre-
puit, ad quod signum matellam spado ludenti subiecit.
exonerata ille vesica aquam poposcit ad manus, digi-
tosque paululum adspersos in capite pueri tersit . . .
# /loc/972/1/15
  longum erat singula excipere. itaque intravimus bal-
neum, et sudore calfacti momento temporis ad frigi-
dam eximus. iam Trimalchio unguento perfusus terge-
batur, non linteis, sed palliis ex lana mollissima factis.
tres interim iatraliptae in conspectu eius Falernum
potabant, et cum plurimum rixantes effunderent,
Trimalchio hoc suum propin esse dicebat. hinc invo-
lutus coccina gausapa lecticae impositus est praece-
dentibus phaleratis cursoribus quattuor et chiramaxio,
in quo deliciae eius vehebantur, puer vetulus, lippus,
domino Trimalchione deformior. cum ergo auferre-
tur, ad caput eius cum minimis symphoniacus tibiis
accessit et tamquam in aurem aliquid secreto diceret,
toto itinere cantavit.
  sequimur nos admiratione iam saturi et cum Aga-
memnone ad ianuam pervenimus, in cuius poste
libellus erat cum hac inscriptione fixus: 'quisquis ser-
vus sine dominico iussu foras exierit, accipiet plagas
centum'. in aditu autem ipso stabat ostiarius prasina-
tus, cerasino succinctus cingulo, atque in lance argen-
tea pisum purgabat. super limen autem cavea pende-
bat aurea, in qua pica varia intrantes salutabat. cete-
rum ego dum omnia stupeo, paene resupinatus crura
mea fregi. ad sinistram enim intrantibus non longe ab
ostiarii cella canis ingens, catena vinctus, in pariete
erat pictus superque quadrata littera scriptum 'cave
canem'. et collegae quidem mei riserunt, ego autem
collecto spiritu non destiti totum parietem persequi.
erat autem venalicium <cum> titulis pictum, et ipse
Trimalchio capillatus caduceum tenebat Minervaque
ducente Romam intrabat. hinc quemadmodum ratio-
cinari didicisset deinque dispensator factus esset, om-
nia diligenter curiosus pictor cum inscriptione reddi-
derat. in deficiente vero iam porticu levatum mento in
tribunal excelsum Mercurius rapiebat. praesto erat
Fortuna <cum> cornu abundanti [copiosa] et tres Par-
cae aurea pensa torquentes. notavi etiam in porticu
gregem cursorum cum magistro se exercentem. prae-
terea grande armarium in angulo vidi, in cuius aedicu-
la erant Lares argentei positi Venerisque signum mar-
moreum et pyxis aurea non pusilla, in qua barbam
ipsius conditam esse dicebant . . .
# /loc/972/1/16
  interrogare ergo atriensem coepi, quas in medio
picturas haberent. 'Iliada et Odyssian' inquit 'ac
Laenatis gladiatorium munus'. non licebat †multa-
ciam† considerare . . .
  nos iam ad triclinium perveneramus, in cuius parte
prima procurator rationes accipiebat. et quod praeci-
pue miratus sum, in postibus triclinii fasces erant cum
securibus fixi, quorum imam partem quasi embolum
navis aeneum finiebat, in quo erat scriptum: 'C. Pom-
peio Trimalchioni, seviro Augustali, Cinnamus dis-
pensator'. sub eodem titulo et lucerna bilychnis de
camera pendebat. <erant> et duae tabulae in utroque
poste defixae, quarum altera, si bene memini, hoc
habebat inscriptum: 'III. et pridie kalendas Ianuarias
C. noster foras cenat', altera lunae cursum stellarum-
que septem imagines pictas; et qui dies boni quique
incommodi essent, distinguente bulla notabantur.
  his repleti voluptatibus cum conaremur in tricli-
nium intrare, exclamavit unus ex pueris, qui supra hoc
officium erat positus: 'dextro pede'. sine dubio paulis-
per trepidavimus, ne contra praeceptum aliquis nos-
trum limen transiret. ceterum ut pariter movimus
[dextros] gressus, servus nobis despoliatus procubuit
ad pedes ac rogare coepit, ut se poenae eriperemus:
nec magnum esse peccatum suum, propter quod peri-
clitaretur; subducta enim sibi vestimenta dispensatoris
in balneo, quae vix fuissent decem sestertiorum. rettu-
limus ergo dextros pedes dispensatoremque in oecario
aureos numerantem deprecati sumus, ut servo remit-
teret poenam. superbus ille sustulit vultum et 'non
tam iactura me movet' inquit 'quam neglegentia ne-
quissimi servi. vestimenta mea cubitoria perdidit,
quae mihi natali meo cliens quidam donaverat, Tyria
sine dubio, sed iam semel lota. quid ergo est? dono
vobis eum'.
# /loc/972/1/17
  obligati tam grandi beneficio cum intrassemus tri-
clinium, occurrit nobis ille idem servus, pro quo roga-
veramus, et stupentibus spississima basia impegit gra-
tias agens humanitati nostrae. 'ad summam, statim
scietis' ait 'cui dederitis beneficium. vinum domini-
cum ministratoris gratia est'.
  tandem ergo discubuimus pueris Alexandrinis
aquam in manus nivatam infundentibus aliisque inse-
quentibus ad pedes ac paronychia cum ingenti subtili-
tate tollentibus. ac ne in hoc quidem tam molesto
tacebant officio, sed obiter cantabant. ego experiri
volui an tota familia cantaret, itaque potionem popos-
ci. paratissimus puer non minus me acido cantico
excepit, et quisquis aliquid rogatus erat ut daret: pan-
tomimi chorum, non patris familiae triclinium crede-
res. allata est tamen gustatio valde lauta; nam iam
omnes discubuerant praeter unum Trimalchionem,
cui locus novo more primus servabatur. ceterum in
promulsidari asellus erat Corinthius cum bisaccio po-
situs, qui habebat olivas in altera parte albas, in altera
nigras. tegebant asellum duae lances, in quarum mar-
ginibus nomen Trimalchionis inscriptum erat et ar-
genti pondus. ponticuli etiam ferruminati sustinebant
glires melle ac papavere sparsos. fuerunt et tomacula
ferventia supra craticulam argenteam posita, et infra
craticulam Syriaca pruna cum granis Punici mali.
# /loc/972/1/18
  in his eramus lautitiis, cum ipse Trimalchio ad
symphoniam allatus est positusque inter cervicalia
munitissima expressit imprudentibus risum. pallio
enim coccineo adrasum excluserat caput circaque one-
ratas veste cervices laticlaviam immiserat mappam
fimbriis hinc atque illinc pendentibus. habebat etiam
in minimo digito sinistrae manus anulum grandem
subauratum, extremo vero articulo digiti sequentis
minorem, ut mihi videbatur, totum aureum, sed plane
ferreis veluti stellis ferruminatum. et ne has tantum
ostenderet divitias, dextrum nudavit lacertum armilla
aurea cultum et eboreo circulo lamina splendente co-
nexo. ut deinde pinna argentea dentes perfodit, 'ami-
ci,' inquit 'nondum mihi suave erat in triclinium veni-
re, sed ne diutius absentivus morae vobis essem, om-
nem voluptatem mihi negavi. permittitis tamen finiri
lusum'. sequebatur puer cum tabula terebinthina et
crystallinis tesseris, notavique rem omnium delicatis-
simam. pro calculis enim albis ac nigris aureos argen-
teosque habebat denarios. interim dum ille omnium
textorum dicta inter lusum consumit, gustantibus ad-
huc nobis repositorium allatum est cum corbe, in quo
gallina erat lignea patentibus in orbem alis, quales esse
solent quae incubant ova. accessere continuo duo ser-
vi et symphonia strepente scrutari paleam coeperunt
erutaque subinde pavonina ova divisere convivis. con-
vertit ad hanc scaenam Trimalchio vultum et 'amici,'
ait 'pavonis ova gallinae iussi supponi. et mehercules
timeo ne iam concepti sint; temptemus tamen, si ad-
huc sorbilia sunt.' accipimus nos cochlearia non mi-
nus selibras pendentia ovaque ex farina pingui figurata
pertundimus. ego quidem paene proieci partem me-
am, nam videbatur mihi iam in pullum coisse. deinde
ut audivi veterem convivam: 'hic nescio quid boni
debet esse', persecutus putamen manu pinguissimam
ficedulam inveni piperato vitello circumdatam.
# /loc/972/1/19
  iam Trimalchio eadem omnia lusu intermisso po-
poscerat feceratque potestatem clara voce, si quis nos-
trum iterum vellet mulsum sumere, cum subito sig-
num symphonia datur et gustatoria pariter a choro
cantante rapiuntur. ceterum inter tumultum cum forte
paropsis excidisset et puer iacentem sustulisset, anim-
advertit Trimalchio colaphisque obiurgari puerum ac
proicere rursus paropsidem iussit. insecutus est <su-
pel>lecticarius argentumque inter reliqua purgamenta
scopis coepit everrere. subinde intraverunt duo
Aethiopes capillati cum pusillis utribus, quales solent
esse qui harenam in amphitheatro spargunt, vinum-
que dedere in manus; aquam enim nemo porrexit.
  laudatus propter elegantias dominus 'aequum' in-
quit 'Mars amat. itaque iussi suam cuique mensam
assignari. obiter et putidissimi servi minorem nobis
aestum frequentia sua facient'.
  statim allatae sunt amphorae vitreae diligenter gyp-
satae, quarum in cervicibus pittacia erant affixa cum
hoc titulo: 'Falernum Opimianum annorum centum.'
dum titulos perlegimus, complosit Trimalchio manus
et 'eheu' inquit 'ergo diutius vivit vinum quam ho-
muncio. quare tangomenas faciamus. vinum vita est.
verum Opimianum praesto. heri non tam bonum po-
sui, et multo honestiores cenabant.' potantibus ergo et
accuratissime nobis lautitias mirantibus laruam argen-
team attulit servus sic aptatam, ut articuli eius verte-
braeque luxatae in omnem partem flecterentur. hanc
cum super mensam semel iterumque abiecisset et cate-
natio mobilis aliquot figuras exprimeret, Trimalchio
adiecit:
    'eheu nos miseros, quam totus homuncio nil est!
    sic erimus cuncti, postquam nos auferet Orcus.
      ergo vivamus, dum licet esse bene.'
# /loc/972/1/20
  laudationem ferculum est insecutum plane non pro
expectatione magnum; novitas tamen omnium con-
vertit oculos. rotundum enim repositorium duodecim
habebat signa in orbe disposita, super quae proprium
convenientemque materiae structor imposuerat ci-
bum: super arietem cicer arietinum, super taurum
bubulae frustum, super geminos testiculos ac rienes,
super cancrum coronam, super leonem ficum Africa-
nam, super virginem steriliculam, super libram state-
ram in cuius altera parte scriblita erat, in altera placen-
ta, super scorpionem . . . [pisciculum marinum],
super sagittarium oclopetam, super capricornum lo-
custam marinam, super aquarium anserem, super pis-
ces duos mullos. in medio autem caespes cum herbis
excisus favum sustinebat. circumferebat Aegyptius
puer clibano argenteo panem . . .
atque ipse etiam taeterrima voce de Laserpiciario mi-
mo canticum extorsit. nos ut tristiores ad tam viles
accessimus cibos, 'suadeo' inquit Trimalchio 'cene-
mus; hoc est ius cenae'. haec ut dixit, ad symphoniam
quattuor tripudiantes procurrerunt superioremque
partem repositorii abstulerunt. quo facto videmus in-
fra [scilicet in altero ferculo] altilia et sumina leporem-
que in medio pinnis subornatum, ut Pegasus videre-
tur. notavimus etiam circa angulos repositorii Mar-
syas quattuor, ex quorum utriculis garum piperatum
currebat super pisces, qui quasi in euripo natabant.
damus omnes plausum a familia inceptum et res elec-
tissimas ridentes aggredimur. non minus et Trimal-
chio eiusmodi methodio laetus 'Carpe' inquit. proces-
sit statim scissor et ad symphoniam gesticulatus ita
laceravit obsonium, ut putares essedarium hydraule
cantante pugnare. ingerebat nihilo minus Trimalchio
lentissima voce: 'Carpe, Carpe'. ego suspicatus ad
aliquam urbanitatem totiens iteratam vocem pertine-
re, non erubui eum qui supra me accumbebat hoc
ipsum interrogare. at ille, qui saepius eiusmodi ludos
spectaverat, 'vides illum' inquit 'qui obsonium carpit:
Carpus vocatur. ita quotienscumque dicit "Carpe",
eodem verbo et vocat et imperat'.
# /loc/972/1/21
  non potui amplius quicquam gustare, sed conversus
ad eum, ut quam plurima exciperem, longe accersere
fabulas coepi sciscitarique, quae esset mulier illa, quae
huc atque illuc discurreret. 'uxor' inquit 'Trimalchio-
nis, Fortunata appellatur, quae nummos modio meti-
tur. et modo modo quid fuit? ignoscet mihi genius
tuus, noluisses de manu illius panem accipere. nunc,
nec quid nec quare, in caelum abiit et Trimalchionis
topanta est. ad summam, mero meridie si dixerit illi
tenebras esse, credet. ipse nescit quid habeat, adeo
saplutus est; sed haec lupatria providet omnia, est ubi
non putes. est sicca, sobria, bonorum consiliorum—
tantum auri vides—, est tamen malae linguae, pica
pulvinaris. quem amat, amat; quem non amat, non
amat. ipse [Trimalchio] fundos habet, qua milvi vo-
lant, nummorum nummos. argentum in ostiarii illius
cella plus iacet quam quisquam in fortunis habet. fa-
milia vero babae babae, non mehercules puto decu-
mam partem esse quae dominum suum noverit. ad
summam, quemvis ex istis babaecalis in rutae folium
coniciet. nec est quod putes illum quicquam emere.
omnia domi nascuntur: lana, citrea, piper; lacte galli-
naceum si quaesieris, invenies. ad summam, parum illi
bona lana nascebatur: arietes a Tarento emit et eos
culavit in gregem. mel Atticum ut domi nasceretur,
apes ab Athenis iussit afferri; obiter et vernaculae quae
sunt, meliusculae a Graeculis fient. ecce intra hos dies
scripsit, ut illi ex India semen boletorum mitteretur.
nam mulam quidem nullam habet quae non ex onagro
nata sit. vides tot culcit[r]as: nulla non aut conchylia-
tum aut coccineum tomentum habet. tanta est animi
beatitudo. reliquos autem collibertos eius cave con-
temnas. valde sucos[s]i sunt. vides illum qui in imo
imus recumbit: hodie sua octingenta possidet. de nihi-
lo crevit. modo solebat collo suo ligna portare. sed
quomodo dicunt—ego nihil scio, sed audivi—cum
Incuboni pilleum rapuisset, [et] thesaurum invenit.
ego nemini invideo, si quid deus dedit. est tamen
subalapa et non vult sibi male. itaque proxime cenacu-
lum hoc titulo proscripsit: "C. Pompeius Diogenes ex
kalendis Iuliis cenaculum locat; ipse enim domum
emit". quid ille qui libertini loco iacet, quam bene se
habuit. non impropero illi. sestertium suum vidit de-
cies, sed male vacillavit. non puto illum capillos libe-
ros habere, nec mehercules sua culpa; ipso enim homo
melior non est; sed liberti scelerati, qui omnia ad se
fecerunt. scito autem: sociorum olla male fervet, et
ubi semel res inclinata est, amici de medio. et quam
honestam negotiationem exercuit, quod illum sic vi-
des. libitinarius fuit. solebat sic cenare quomodo rex:
apros gausapatos, opera pistoria, avis, . . . cocos, pis-
tores. plus vini sub mensa effundebatur, quam aliquis
in cella habet. phantasia, non homo. inclinatis quoque
rebus suis, cum timeret ne creditores illum conturbare
existimarent, hoc titulo auctionem proscripsit: "<C.>
Iulius Proculus auctionem faciet rerum superva-
cuarum".'
# /loc/972/1/22
  interpellavit tam dulces fabulas Trimalchio; nam
iam sublatum erat ferculum, hilaresque convivae vino
sermonibusque publicatis operam coeperant dare. is
ergo reclinatus in cubitum 'hoc vinum' inquit 'vos
oportet suave faciatis. pisces natare oportet. rogo, me
putatis illa cena esse contentum, quam in theca reposi-
torii videratis? "sic notus Ulixes?" quid ergo est?
oportet etiam inter cenandum philologiam nosse. pa-
trono meo ossa bene quiescant, qui me hominem inter
homines voluit esse. nam mihi nihil novi potest affer-
ri, sicut ille fer[i]culus †ta mel† habuit praxim. caelus
hic, in quo duodecim dii habitant, in totidem se figu-
ras convertit, et modo fit aries. itaque quisquis nasci-
tur illo signo, multa pecora habet, multum lanae,
caput praeterea durum, frontem expudoratam, cor-
num acutum. plurimi hoc signo scholastici nascuntur
et arietilli'. laudamus urbanitatem mathematici; itaque
adiecit: 'deinde totus caelus taurulus fit. itaque tunc
calcitrosi nascuntur et bubulci et qui se ipsi pascunt.
in geminis autem nascuntur bigae et boves et colei et
qui utrosque parietes linunt. in cancro ego natus sum.
ideo multis pedibus sto, et in mari et in terra multa
possideo; nam cancer et hoc et illoc quadrat. et ideo
iam dudum nihil supra illum posui, ne genesim meam
premerem. in leone cataphagae nascuntur et imperio-
si; in virgine mulierosi et fugitivi et compediti; in libra
laniones et unguentarii et quicumque aliquid expen-
dunt; in scorpione venenarii et percussores; in sagitta-
rio strabones, qui holera spectant, lardum tollunt; in
capricorno aerumnosi, quibus prae mala sua cornua
nascuntur; in aquario copones et cucurbitae; in pisci-
bus obsonatores et rhetores. sic orbis vertitur tam-
quam mola, et semper aliquid mali facit, ut homines
aut nascantur aut pereant. quod autem in medio caes-
pitem videtis et super caespitem favum, nihil sine
ratione facio. terra mater est in medio quasi ovum
corrotundata, et omnia bona in se habet tamquam
favus'.
# /loc/972/1/23
  'sophos' universi clamamus et sublatis manibus ad
cameram iuramus Hipparchum Aratumque compa-
randos illi homines non fuisse, donec advenerunt mi-
nistri ac toralia praeposuerunt toris, in quibus retia
erant picta subsessoresque cum venabulis et totus ve-
nationis apparatus. necdum sciebamus, <quo> mitte-
remus suspiciones nostras, cum extra triclinium cla-
mor sublatus est ingens, et ecce canes Laconici etiam
circa mensam discurrere coeperunt. secutum est hos
repositorium, in quo positus erat primae magnitudinis
aper, et quidem pilleatus, e cuius dentibus sportellae
dependebant duae palmulis textae, altera caryotis alte-
ra thebaicis repleta. circa autem minores porcelli ex
coptoplacentis facti, quasi uberibus imminerent, scro-
fam esse positam significabant. et hi quidem apopho-
reti fuerunt. ceterum ad scindendum aprum non ille
Carpus accessit, qui altilia laceraverat, sed barbatus
ingens, fasciis cruralibus alligatus et alicula subornatus
polymita, strictoque venatorio cultro latus apri vehe-
menter percussit, ex cuius plaga turdi evolaverunt.
parati aucupes cum harundinibus fuerunt et eos circa
triclinium volitantes momento exceperunt. inde cum
suum cuique iussisset referri Trimalchio, adiecit:
'etiam videte, quam porcus ille silvaticus lotam come-
derit glandem'. statim pueri ad sportellas accesserunt,
quae pendebant e dentibus, thebaicasque et caryotas
ad numerum divisere cenantibus. interim ego, qui
privatum habebam secessum, in multas cogitationes
diductus sum, quare aper pilleatus intrasset. post-
quam itaque omnis bacalusias consumpsi, duravi in-
terrogare illum interpretem meum, quod me torque-
ret. at ille: 'plane etiam hoc servus tuus indicare pot-
est; non enim aenigma est, sed res aperta. hic aper,
cum heri summa cena eum vindicasset, a convivis
dimissus <est>; itaque hodie tamquam libertus in con-
vivium revertitur'. damnavi ego stuporem meum et
nihil amplius interrogavi, ne viderer numquam inter
honestos cenasse.
# /loc/972/1/24
  dum haec loquimur, puer speciosus, vitibus hede-
risque redimitus, modo Bromium, interdum Lyaeum
Euhiumque confessus, calathisco uvas circumtulit et
poemata domini sui acutissima voce traduxit. ad quem
sonum conversus Trimalchio 'Dionyse' inquit 'liber
esto'. puer detraxit pilleum apro capitique suo impo-
suit. tum Trimalchio rursus adiecit: 'non negabitis me'
inquit 'habere Liberum patrem'. laudavimus dictum
[Trimalchionis] et circumeuntem puerum sane perba-
siamus.
  ab hoc ferculo Trimalchio ad lasanum surrexit. nos
libertatem sine tyranno nacti coepimus invitare . . .
[convivarum sermones]. Dama itaque primus cum
†pataracina† poposcisset, 'dies' inquit 'nihil est. dum
versas te, nox fit. itaque nihil est melius quam de
cubiculo recta in triclinium ire. et mundum frigus
habuimus. vix me balneus calfecit. tamen calda potio
vestiarius est. staminatas duxi, et plane matus sum.
vinus mihi in cerebrum abiit'.
  excepit Seleucus fabulae partem et 'ego' inquit 'non
cotidie lavor; balniscus enim fullo est, aqua dentes
habet, et cor nostrum cotidie liquescit. sed cum mulsi
pultarium obduxi, frigori laecasin dico. nec sane lava-
re potui; fui enim hodie in funus. homo bellus, tam
bonus Chrysanthus animam ebulliit. modo modo me
appellavit. videor mihi cum illo loqui. heu, eheu. utres
inflati ambulamus. minoris quam muscae sumus,
<muscae> tamen aliquam virtutem habent, nos non
pluris sumus quam bullae. et quid si non abstinax
fuisset! quinque dies aquam in os suum non coniecit,
non micam panis. tamen abiit ad plures. medici illum
perdiderunt, immo magis malus fatus; medicus enim
nihil aliud est quam animi consolatio. tamen bene
elatus est, vitali lecto, stragulis bonis. planctus est
optime—manu misit aliquot—etiam si maligne illum
ploravit uxor. quid si non illam optime accepisset! sed
mulier quae mulier milvinum genus. neminem nihil
boni facere oportet; aeque est enim ac si in puteum
conicias. sed antiquus amor cancer est'.
# /loc/972/1/25
  molestus fuit, Philerosque proclamavit: 'vivorum
meminerimus. ille habet, quod sibi debebatur: hones-
te vixit, honeste obiit. quid habet quod queratur? ab
asse crevit et paratus fuit quadrantem de stercore mor-
dicus tollere. itaque crevit, quicquid tetigit, tamquam
favus. puto mehercules illum reliquisse solida centum,
et omnia in nummis habuit. de re tamen ego verum
dicam, qui linguam caninam comedi: durae buccae
fuit, linguosus, discordia, non homo. frater eius fortis
fuit, amicus amico, manu plena, uncta mensa. et inter
initia malam parram pilavit, sed recorrexit costas illius
prima vindemia: vendidit enim vinum, quantum ipse
voluit. et quod illius mentum sustulit, hereditatem
accepit, ex qua plus involavit quam illi relictum est. et
ille stips, dum fratri suo irascitur, nescio cui terrae
filio patrimonium elegavit. longe fugit, quisquis suos
fugit. habuit autem oricularios servos, qui illum pes-
sum dederunt. numquam autem recte faciet, qui cito
credit, utique homo negotians. tamen verum quod
frunitus est, quam diu vixit. †cui datum est, non cui
destinatum. plane Fortunae filius, in manu illius
plumbum aurum fiebat. facile est autem, ubi omnia
quadrata currunt. et quot putas illum annos secum
tulisse? septuaginta et supra. sed corneolus fuit, aeta-
tem bene ferebat, niger tamquam corvus. noveram
hominem olim oliorum, et adhuc salax erat. non me-
hercules illum puto in domo canem reliquisse. immo
etiam pullarius erat, omnis Minervae homo. nec im-
probo, hoc solum enim secum tulit'.
# /loc/972/1/26
  haec Phileros dixit, illa Ganymedes: 'narratis quod
nec ad caelum nec ad terram pertinet, cum interim
nemo curat, quid annona mordet. non mehercules
hodie buccam panis invenire potui. et quomodo sicci-
tas perseverat. iam annum esur<it>io fuit. aediles male
eveniat, qui cum pistoribus colludunt "serva me, ser-
vabo te". itaque populus minutus laborat; nam isti
maiores maxillae semper Saturnalia agunt. o si habere-
mus illos leones, quos ego hic inveni, cum primum ex
Asia veni. illud erat vivere. †similia sicilia interiores†
et laruas sic istos percolopabant, ut illis Iuppiter iratus
esset. [sed] memini Safinium: tunc habitabat ad arcum
veterem, me puero, piper, non homo. is quacumque
ibat, terram adurebat. sed rectus, sed certus, amicus
amico, cum quo audacter posses in tenebris micare. in
curia autem quomodo singulos [vel] pilabat [tracta-
bat], nec schemas loquebatur sed derectum. cum age-
ret porro in foro, sic illius vox crescebat tamquam
tuba. nec sudavit umquam nec expuit, puto eum ne-
scio quid assi a dis habuisse. et quam benignus resalu-
tare, nomina omnium reddere, tamquam unus de no-
bis. itaque illo tempore annona pro luto erat. asse
panem quem emisses, non potuisses cum altero devo-
rare. nunc oculum bublum vidi maiorem. heu, heu,
quotidie peius. haec colonia retroversus crescit tam-
quam coda vituli. sed quare habemus aedilem non
trium cauniarum, qui sibi mavult assem quam vitam
nostram? itaque domi gaudet, plus in die nummorum
accipit, quam alter patrimonium habet. iam scio unde
acceperit denarios mille aureos. sed si nos coleos ha-
beremus, non tantum sibi placeret. nunc populus est
domi leones, foras vulpes. quod ad me attinet, iam
pannos meos comedi, et si perseverat haec annona,
casulas meas vendam. quid enim futurum est, si nec
dii nec homines huius coloniae miserentur? ita meos
fruniscar, ut ego puto omnia illa a diibus fieri. nemo
enim caelum caelum putat, nemo ieiunium servat,
nemo Iovem pili facit, sed omnes opertis oculis bona
sua computant. antea stolatae ibant nudis pedibus in
clivum, passis capillis, mentibus puris, et Iovem
aquam exorabant. itaque statim urceatim plovebat:
aut tunc aut numquam: et omnes redibant udi tam-
quam mures. itaque dii pedes lanatos habent, quia nos
religiosi non sumus. agri iacent—'
# /loc/972/1/27
  'oro te' inquit Echion centonarius 'melius loquere.
"modo sic, modo sic" inquit rusticus; varium porcum
perdiderat. quod hodie non est, cras erit: sic vita
truditur. non mehercules patria melior dici potest, si
homines haberet. sed laborat hoc tempore, nec haec
sola. non debemus delicati esse, ubique medius caelus
est. tu si aliubi fueris, dices hic porcos coctos ambula-
re. et ecce habituri sumus munus excellente in triduo
die festa; familia non lanisticia, sed plurimi liberti. et
Titus noster magnum animum habet et est caldicere-
brius: aut hoc aut illud, erit quid utique. nam illi
domesticus sum, non est mixcix. ferrum optimum
daturus est, sine fuga, carnarium in medio, ut amphi-
theater videat. et habet unde: relictum est illi sester-
tium trecenties, decessit illius pater. male! ut quadrin-
genta impendat, non sentiet patrimonium illius, et
sempiterno nominabitur. iam Manios aliquot habet et
mulierem essedariam et dispensatorem Glyconis, qui
deprehensus est, cum dominam suam delectaretur.
videbis populi rixam inter zelotypos et amasiunculos.
Glyco autem, sestertiarius homo, dispensatorem ad
bestias dedit. hoc est se ipsum traducere. quid servus
peccavit, qui coactus est facere? magis illa matella
digna fuit quam taurus iactaret. sed qui asinum non
potest, stratum caedit. quid autem Glyco putabat
Hermogenis filicem umquam bonum exitum factu-
ram? ille milvo volanti poterat ungues resecare; colu-
bra restem non parit. Glyco, Glyco dedit suas; itaque
quamdiu vixerit, habebit stigmam, nec illam nisi Or-
cus delebit. sed sibi quisque peccat. sed subolfacio,
quia nobis epulum daturus est Mammea, binos dena-
rios mihi et meis. quod si hoc fecerit, eripiet Norbano
totum favorem. scias oportet plenis velis hunc vincitu-
rum. et revera, quid ille nobis boni fecit? dedit gladia-
tores sestertiarios iam decrepitos, quos si sufflasses
cecidissent; iam meliores bestiarios vidi. occidit de
lucerna equites, putares eos gallos gallinaceos; alter
burdubasta, alter loripes, tertiarius mortuus pro mor-
tuo, qui habe<ba>t nervia praecisa. unus alicuius fla-
turae fuit Thraex, qui et ipse ad dictata pugnavit. ad
summam, omnes postea secti sunt; adeo de magna
turba "adhibete" acceperant, plane fugae merae. "mu-
nus tamen" inquit "tibi dedi": et ego tibi plodo. com-
puta, et tibi plus do quam accepi. manus manum
lavat. videris mihi, Agamemnon, dicere: "quid iste
argutat molestus?" quia tu, qui potes loquere, non
loquis. non es nostrae fasciae, et ideo pauperorum
verba derides. scimus te prae litteras fatuum esse. quid
ergo est? aliqua die te persuadeam, ut ad villam venias
et videas casulas nostras? inveniemus quod manduce-
mus, pullum, ova: belle erit, etiam si omnia hoc anno
tempestas depravavit: inveniemus ergo unde saturi fia-
mus. et iam tibi discipulus crescit cicaro meus. iam
quattuor partis dicit; si vixerit, habebis ad latus servu-
lum. nam quicquid illi vacat, caput de tabula non
tollit. ingeniosus est et bono filo, etiam si in aves
morbosus est. ego illi iam tres cardeles occidi, et dixi
quia mustella comedit. invenit tamen alias nenias, et
libentissime pingit. ceterum iam Graeculis calcem im-
pingit et Latinas coepit non male appetere, etiam si
magister eius sibi placens fit nec uno loco consistit.
scit quidem litteras, sed non vult laborare. est et alter
non quidem doctus, sed curiosus, qui plus docet
quam scit. itaque feriatis diebus solet domum venire,
et quicquid dederis, contentus est. emi ergo nunc
puero aliquot libra rubricata, quia volo illum ad dom-
usionem aliquid de iure gustare. habet haec res pa-
nem. nam litteris satis inquinatus est. quod si resilie-
rit, destinavi illum artificium docere, aut tonstrinum
aut praeconem aut certe causidicum, quod illi auferre
non possit nisi Orcus. ideo illi cotidie clamo: "Primi-
geni, crede mihi, quicquid discis, tibi discis. vides
Phileronem causidicum: si non didicisset, hodie fa-
mem a labris non abigeret. modo modo collo suo
circumferebat onera venalia, nunc etiam adversus
Norbanum se extendit. litterae thesaurum est, et arti-
ficium numquam moritur".'
# /loc/972/1/28
  eiusmodi fabulae vibrabant, cum Trimalchio intra-
vit et detersa fronte unguento manus lavit spatioque
minimo interposito 'ignoscite mihi' inquit 'amici,
multis iam diebus venter mihi non respondit. nec
medici se inveniunt. profuit mihi tamen malicorium et
taeda ex aceto. spero tamen, iam veterem pudorem
sibi imponit. alioquin circa stomachum mihi sonat,
putes taurum. itaque si quis vestrum voluerit sua re
causa facere, non est quod illum pudeatur. nemo nos-
trum solide natus est. ego nullum puto tam magnum
tormentum esse quam continere. hoc solum vetare ne
Iovis potest. rides, Fortunata, quae soles me nocte
desomnem facere? nec tamen in triclinio ullum vetuo
facere quod se iuvet, et medici vetant continere. vel si
quid plus venit, omnia foras parata sunt: aqua, lasani
et cetera minutalia. credite mihi, anathymiasis in cere-
brum it et in toto corpore fluctum facit. multos scio
sic periisse, dum nolunt sibi verum dicere'. gratias
agimus liberalitati indulgentiaeque eius, et subinde
castigamus crebris potiunculis risum. nec adhuc scie-
bamus nos in medio [lautitiarum], quod aiunt, clivo
laborare. nam commundatis ad symphoniam mensis
tres albi sues in triclinium adducti sunt capistris et
tintinnabulis culti, quorum unum bimum nomencula-
tor esse dicebat, alterum trimum, tertium vero iam
se<xen>nem. ego putabam petauristarios intrasse et
porcos, sicut in circulis mos est, portenta aliqua factu-
ros; sed Trimalchio expectatione discussa 'quem' in-
quit 'ex eis vultis in cenam statim fieri? gallum enim
gallinaceum, penthiacum et eiusmodi nenias rustici
faciunt: mei coci etiam vitulos aeno coctos solent face-
re'. continuoque cocum vocari iussit, et non expectata
electione nostra maximum natu iussit occidi, et clara
voce: 'ex quota decuria es?' cum ille se ex quadragesi-
ma respondisset, 'empticius an' inquit 'domi natus?'
'neutrum' inquit cocus 'sed testamento Pansae tibi
relictus sum.' 'vide ergo' ait 'ut diligenter ponas; si
non, te iubebo in decuriam viatorum conici.' et cocum
quidem potentiae admonitum in culinam obsonium
duxit, Trimalchio autem miti ad nos vultu respexit et
'vinum' inquit 'si non placet, mutabo; vos illud opor-
tet bonum faciatis. deorum beneficio non emo, sed
nunc quicquid ad salivam facit, in suburbano nascitur
eo, quod ego adhuc non novi. dicitur confine esse
Tarraciniensibus et Tarentinis. nunc coniungere agel-
lis Siciliam volo, ut cum Africam libuerit ire, per meos
fines navigem. sed narra tu mihi, Agamemnon, quam
controversiam hodie declamasti? ego etiam si causas
non ago, in domusionem tamen litteras didici. et ne
me putes studia fastiditum, II bybliothecas habeo,
unam Graecam, alteram Latinam. dic ergo, si me
amas, peristasim declamationis tuae'. cum dixisset
Agamemnon: 'pauper et dives inimici erant', ait Tri-
malchio 'quid est pauper?' 'urbane' inquit Agamem-
non et nescio quam controversiam exposuit. statim
Trimalchio 'hoc' inquit 'si factum est, controversia
non est; si factum non est, nihil est'. haec aliaque cum
effusissimis prosequeremur laudationibus, 'rogo' in-
quit 'Agamemnon mihi carissime, numquid duodecim
aerumnas Herculis tenes, aut de Ulixe fabulam,
quemadmodum illi Cyclops pollicem †poricino† ex-
torsit? solebam haec ego puer apud Homerum legere.
nam Sibyllam quidem Cumis ego ipse oculis meis vidi
in ampulla pendere, et cum illi pueri dicerent: Σίβυλ-
λα, τί θέλεις; respondebat illa: ἀποθανεῖν θέλω.'
# /loc/972/1/29
  nondum efflaverat omnia, cum repositorium cum
sue ingenti mensam occupavit. mirari nos celeritatem
coepimus et iurare, ne gallum quidem gallinaceum
tam cito percoqui potuisse, tanto quidem magis, quod
longe maior nobis porcus videbatur esse quam paulo
ante apparuerat. deinde magis magisque Trimalchio
intuens eum 'quid? quid?' inquit 'porcus hic non est
exinteratus? non mehercules est. voca, voca cocum in
medio'. cum constitisset ad mensam cocus tristis et
diceret se oblitum esse exinterare, 'quid? oblitus?'
Trimalchio exclamat 'putes illum piper et cuminum
non coniecisse. despolia'. non fit mora, despoliatur
cocus atque inter duos tortores maestus consistit. de-
precari tamen omnes coeperunt et dicere: 'solet fieri;
rogamus, mittas; postea si fecerit, nemo nostrum pro
illo rogabit'. ego, crudelissimae severitatis, non potui
me tenere, sed inclinatus ad aurem Agamemnonis
'plane' inquam 'hic debet servus esse nequissimus;
aliquis oblivisceretur porcum exinterare? non meher-
cules illi ignoscerem, si piscem praeterisset'. at non
Trimalchio, qui relaxato in hilaritatem vultu 'ergo'
inquit 'quia tam malae memoriae es, palam nobis il-
lum exintera'. recepta cocus tunica cultrum arripuit
porcique ventrem hinc atque illinc timida manu se-
cuit. nec mora, ex plagis ponderis inclinatione cres-
centibus tomacula cum botulis effusa sunt.
# /loc/972/1/30
  plausum post hoc automatum familia dedit et 'Gaio
feliciter' conclamavit. nec non cocus potione honora-
tus est et[iam] argentea corona, poculumque in lance
accepit Corinthia. quam cum Agamemnon propius
consideraret, ait Trimalchio: 'solus sum qui vera Co-
rinthea habeam.' expectabam, ut pro reliqua insolen-
tia diceret sibi vasa Corintho afferri. sed ille melius:
'et forsitan' inquit 'quaeris, quare solus Corinthea
vera possideam: quia scilicet aerarius, a quo emo,
Corinthus vocatur. quid est autem Corintheum, nisi
quis Corinthum habet? et ne me putetis nesapium
esse, valde bene scio, unde primum Corinthea nata
sint. cum Ilium captum est, Hannibal, homo vafer et
magnus stelio, omnes statuas aeneas et aureas et ar-
genteas in unum rogum congessit et eas incendit; fac-
tae sunt in unum aera miscellanea. ita ex hac massa
fabri sustulerunt et fecerunt catilla et paropsides <et>
statuncula. sic Corinthea nata sunt, ex omnibus in
unum, nec hoc nec illud. ignoscetis mihi quod dixero:
ego malo mihi vitrea, certe non olunt. quod si non
frangerentur, mallem mihi quam aurum; nunc autem
vilia sunt. fuit tamen faber qui fecit phialam vitream,
quae non frangebatur. admissus ergo Caesarem est
cum suo munere . . .
deinde fecit reporrigere Caesarem et illam in pavimen-
tum proiecit. Caesar non pote valdius quam expavit.
at ille sustulit phialam de terra; collisa erat tamquam
vasum aeneum; deinde martiolum de sinu protulit et
phialam otio belle correxit. hoc facto putabat se so-
lium Iovis tenere, utique postquam ille dixit: "num-
quid alius scit hanc condituram vitreorum?" vide mo-
do. postquam negavit, iussit illum Caesar decollari:
quia enim, si scitum esset, aurum pro luto haberemus.
in argento plane studiosus sum. habeo scyphos urna-
les plus minus . . . quemadmodum Cassandra occidit
filios suos, et pueri mortui iacent sic ut vivere putes.
habeo capidem quam reliquit patrono <meo> rex Mi-
nos, ubi Daedalus Niobam in equum Troianum inclu-
dit. nam Hermerotis pugnas et Petraitis in poculis
habeo, omnia ponderosa; meum enim intellegere nulla
pecunia vendo.'
# /loc/972/1/31
  haec dum refert, puer calicem proiecit. ad quem
respiciens Trimalchio 'cito' inquit 'te ipsum caede,
quia nugax es'. statim puer demisso labro <ora>re. at
ille 'quid me' inquit 'rogas? tamquam ego tibi moles-
tus sim. suadeo, a te impetres, ne sis nugax'. tandem
ergo exoratus a nobis missionem dedit puero. ille di-
missus circa mensam percucurrit . . .
et 'aquam foras, vinum intro' clamavit. excipimus ur-
banitatem iocantis, et ante omnes Agamemnon qui
sciebat quibus meritis revocaretur ad cenam. ceterum
laudatus Trimalchio hilarius bibit et iam ebrio proxi-
mus 'nemo' inquit 'vestrum rogat Fortunatam meam
ut saltet? credite mihi: cordacem nemo melius ducit'.
atque ipse erectis supra frontem manibus Syrum his-
trionem exhibebat concinente tota familia: madeia pe-
rimadeia. et prodisset in medium, nisi Fortunata ad
aurem accessisset; [et] credo, dixerit non decere gravi-
tatem eius tam humiles ineptias. nihil autem tam in-
aequale erat; nam modo Fortunatam <verebatur>,
modo ad naturam suam revertebatur.
  et plane interpellavit saltationis libidinem actuarius,
qui tamquam urbis acta recitavit: 'VII. kalendas sexti-
les: in praedio Cumano quod est Trimalchionis nati
sunt pueri XXX, puellae XL; sublata in horreum ex
area tritici millia modium quingenta; boves domiti
quingenti. eodem die: Mithridates servus in crucem
actus est, quia Gai nostri genio male dixerat. eodem
die: in arcam relatum est quod collocari non potuit,
sestertium centies. eodem die: incendium factum est
in hortis Pompeianis, ortum ex aedibus Nastae vilici'.
'quid?' inquit Trimalchio 'quando mihi Pompeiani
horti empti sunt?' 'anno priore' inquit actuarius 'et
ideo in rationem nondum venerunt'. excanduit Tri-
malchio et 'quicumque' inquit 'mihi fundi empti fue-
rint, nisi intra sextum mensem sciero, in rationes meas
inferri vetuo'. iam etiam edicta aedilium recitabantur
et saltuariorum testamenta, quibus Trimalchio cum
elogio exheredabatur; iam nomina vilicorum et repu-
diata a circ[um]itore liberta in balneatoris contubernio
deprehensa et atriensis Baias relegatus; iam reus factus
dispensator et iudicium inter cubicularios actum.
# /loc/972/1/32
  petauristarii autem tandem venerunt. baro insulsis-
simus cum scalis constitit puerumque iussit per gradus
et in summa parte odaria saltare, circulos deinde ar-
dentes trans<il>ire et dentibus amphoram sustinere.
mirabatur haec solus Trimalchio dicebatque ingratum
artificium esse. ceterum duo esse in rebus humanis
quae libentissime spectaret, petauristarios et cornic<i-
n>es; reliqua [animalia] acroamata tricas meras esse.
'nam et comoedos' inquit 'emeram, sed malui illos
Atell<ani>am facere, et choraulen meum iussi Latine
cantare.'
  cum maxime haec dicente eo puer . . . Trimalchionis
delapsus est. conclamavit familia, nec minus convivae,
non propter hominem tam putidum, cuius etiam cer-
vices fractas libenter vidissent, sed propter malum
exitum cenae, ne necesse haberent alienum mortuum
plorare. ipse Trimalchio cum graviter ingemuisset su-
perque bracchium tamquam laesum incubuisset, con-
currere medici, et inter primos Fortunata crinibus
passis cum scypho, miseramque se atque infelicem
proclamavit. nam puer quidem qui ceciderat circumi-
bat iam dudum pedes nostros et missionem rogabat.
pessime mihi erat, ne his precibus per <rid>iculum
aliquid catastropha quaereretur. nec enim adhuc exci-
derat cocus ille qui oblitus fuerat porcum exinterare.
itaque totum circumspicere triclinium coepi, ne per
parietem automatum aliquod exiret, utique postquam
servus verberari coepit, qui bracchium domini contu-
sum alba potius quam conchyliata involverat lana. nec
longe aberravit suspicio mea; in vicem enim poenae
venit decretum Trimalchionis quo puerum iussit libe-
rum esse, ne quis posset dicere tantum virum esse a
servo vulneratum.
# /loc/972/1/33
  comprobamus nos factum et quam in praecipiti
res humanae essent vario sermone garrimus. 'ita'
inquit Trimalchio 'non oportet hunc casum sine in-
scriptione transire' statimque codicillos poposcit et
non diu cogitatione distorta haec recitavit;
    'quod non expectes, ex transverso fit <ubique,
    nostra> et supra nos fortuna negotia curat.
      quare da nobis vina Falerna, puer'.
  ab hoc epigrammate coepit poetarum esse mentio
diuque summa carminis penes Mopsum Thracem me-
morata est, donec Trimalchio 'rogo' inquit 'magister,
quid putas inter Ciceronem et Pub<li>lium interesse?
ego alterum puto disertiorem fuisse, alterum hones-
tiorem. quid enim his melius dici potest?
    "luxuriae rictu Martis marcent moenia.
    tuo palato clausus pavo pascitur
    plumato amictus aureo Babylonico,
    gallina tibi Numidica, tibi gallus spado;
    ciconia etiam, grata peregrina hospita
    pietaticultrix gracilipes crotalistria,
    avis exul hiemis, titulus tepidi temporis,
    nequitiae nidum in caccabo fecit tuae.
    quo margaritam caram tibi, bacam Indicam?
    an ut matrona ornata phaleris pelagiis
    tollat pedes indomita in strato extraneo?
    zmaragdum ad quam rem viridem, pretiosum vitrum?
    quo Carchedonios optas ignes lapideos?
    nisi ut scintillet probitas e carbunculis.
    aequum est induere nuptam ventum textilem,
    palam prostare nudam in nebula linea?"
# /loc/972/1/34
  quod autem' inquit 'putamus secundum litteras
difficillimum esse artificium? ego puto medicum et
nummularium: medicus, qui scit quid homunciones
intra praecordia sua habeant et quando febris veniat,
etiam si illos odi pessime, quod mihi iubent saepe
anatinam parari; nummularius, qui per argentum aes
videt. nam mutae bestiae laboriosissimae boves et
oves: boves, quorum beneficio panem manducamus;
oves, quod lana illae nos gloriosos faciunt. et facinus
indignum, aliquis ovillam est et tunicam habet. apes
enim ego divinas bestias puto, quae mel vomunt,
etiam si dicuntur illud a Iove afferre; ideo autem
pungunt, quia ubicumque dulce est, ibi et acidum
invenies'.
  iam etiam philosophos de negotio deiciebat, cum
pittacia in scypho circumferri coeperunt, puerque su-
per hoc positus officium apophoreta recitavit. 'argen-
tum sceleratum': allata est perna, supra quam acetabu-
la erant posita. 'cervical': offla collaris allata est. 'seri-
sapia et contumelia': xerophagiae e sale datae sunt et
contus cum malo. 'porri et persica': flagellum et cul-
trum accepit; 'passeres et muscarium': uvam passam et
mel Atticum. 'canale et pedale': lepus et solea est
allata. 'cenatoria et forensia': offlam et tabulas accepit;
'muraena et littera': murem cum rana alligata fascem-
que betae. diu risimus: sexcenta huiusmodi fuerunt,
quae iam exciderunt memoriae meae.
# /loc/972/1/35
  ceterum Ascyltos, intemperantis licentiae, cum om-
nia sublatis manibus eluderet et usque ad lacrimas
rideret, unus ex conlibertis Trimalchionis excanduit—
is ipse qui supra me discumbebat—et 'quid rides'
inquit 'vervex? an tibi non placent lautitiae domini
mei? tu enim beatior es et convivare melius soles. ita
tutelam huius loci habeam propitiam, ut ego si secun-
dum illum discumberem, iam illi balatum clusissem.
bellum pomum, qui rideatur alios; larifuga nescio
quis, nocturnus, qui non valet lotium suum. ad sum-
mam, si circumminxero illum, nesciet qua fugiat. non
mehercules soleo cito fervere, sed in molle carne ver-
mes nascuntur. ridet. quid habet quod rideat? num-
quid pater fetum emit lamna? eques Romanus es: et
ego regis filius. "quare ergo servivisti?" quia ipse me
dedi in servitutem et malui civis Romanus esse quam
tributarius. et nunc spero me sic vivere, ut nemini
iocus sim. homo inter homines sum, capite aperto
ambulo; assem aerarium nemini debeo; constitutum
habui numquam; nemo mihi in foro dixit "redde quod
debes". glebulas emi, lamellulas paravi; viginti ventres
pasco et canem; contubernalem meam redemi, ne quis
in <capillis> illius manus tergeret; mille denarios pro
capite solvi; sevir gratis factus sum; spero, sic moriar,
ut mortuus non erubescam. tu autem tam laboriosus
es, ut post te non respicias? in alio peduclum vides, in
te ricinum non vides. tibi soli ridicl[e]i videmur; ecce
magister tuus, homo maior natus: placemus illi. tu
lacticulosus, nec mu nec ma argutas, vasus fictilis,
immo lorus in aqua, lentior, non melior. tu beatior es:
bis prande, bis cena. ego fidem meam malo quam
thesauros. ad summam, quisquam me bis poposcit?
annis quadraginta servivi; nemo tamen sciit utrum
servus essem an liber. et puer capillatus in hanc colo-
niam veni; adhuc basilica non erat facta. dedi tamen
operam ut domino satis facerem, homini maiesto et
dignitos[s]o, cuius pluris erat unguis quam tu totus es.
et habebam in domo qui mihi pedem opponerent hac
illac; tamen—genio illius gratias—enatavi. haec sunt
vera athla; nam [in] ingenuum nasci tam facile est
quam "accede istoc". quid nunc stupes tamquam hir-
cus in ervilia?'
# /loc/972/1/36
  post hoc dictum Giton, qui ad pedes stabat, risum
iam diu compressum etiam indecenter effudit. quod
cum animadvertisset adversarius Ascylti, flexit convi-
cium in puerum et 'tu autem' inquit 'etiam tu rides,
cepa cirrata? io Saturnalia, rogo, mensis december est?
quando vicesimam numerasti? . . . quid faciat crucis
offla, corvorum cibaria? curabo, iam tibi Iovis iratus
sit, et isti qui tibi non imperat. ita satur pane fiam, ut
ego istud conliberto meo dono; alioquin iam tibi de-
praesentiarum reddidissem. bene nos habemus, at isti
nugae [qui tibi non imperant]. plane qualis dominus,
talis et servus. vix me teneo, nec sum natura caldicere-
brius, <sed> cum coepi, matrem meam dupundii non
facio. recte, videbo te in publicum, mus, immo terrae
tuber: nec sursum nec deorsum non cresco, nisi domi-
num tuum in rutae folium non conieci, nec tibi parse-
ro, licet mehercules Iovem Olympium clames. cura-
bo, longe tibi sit comula ista besalis et dominus du-
punduarius. recte, venies sub dentem: aut ego non me
novi, aut non deridebis, licet barbam auream habeas.
Athana tibi irata sit, curabo, et <ei> qui te primus
'deuro de' fecit. non didici geometrias, critica et alo-
gas menias, sed lapidarias litteras scio, partes centum
dico ad aes, ad pondus, ad nummum. ad summam, si
quid vis, ego et tu sponsiunculam: exi, defero lam-
nam. iam scies patrem tuum mercedes perdidisse,
quamvis et rhetoricam scis. ecce
# /loc/972/1/37
  "qui de nobis longe venio, late venio? solve me."
dicam tibi, qui de nobis currit et de loco non movetur;
qui de nobis crescit et minor fit. curris, stupes, sata-
gis, tamquam mus in matella. ergo aut tace aut melio-
rem noli molestare, qui te natum non putat; nisi si me
iudicas anulos buxeos curare, quos amicae tuae invo-
lasti. Occuponem propitium. eamus in forum et pecu-
nias mutuemur: iam scies hoc ferrum fidem habere.
vah, bella res est volpis uda. ita lucrum faciam et ita
bene moriar ut populus per exitum meum iuret, nisi te
ubique toga perversa fuero persecutus. bella res et iste
qui te haec docet, mufrius, non magister. <nos aliter>
didicimus, dicebat enim magister: "sunt vestra salve?
recta domum; cave, circumspicias; cave, maiorem ma-
ledicas." at nunc mera mapalia: nemo dupondii eva-
dit. ego, quod me sic vides, propter artificium meum
diis gratias ago.'
  coeperat Ascyltos respondere convicio, sed Trimal-
chio delectatus colliberti eloquentia 'agite' inquit
'scordalias de medio. suaviter sit potius, et tu, Herme-
ros, parce adulescentulo. sanguen illi fervet, tu melior
esto. semper in hac re qui vincitur vincit. et tu cum
esses capo, cocococo, aeque cor non habebas. simus
ergo, quod melius est, a primitiis hilares et Homeris-
tas spectemus'. intravit factio statim hastisque scuta
concrepuit. ipse Trimalchio in pulvino consedit, et
cum Homeristae Graecis versibus colloquerentur, ut
insolenter solent, ille canora voce Latine legebat li-
brum. mox silentio facto 'scitis' inquit 'quam fabulam
agant? Diomedes et Ganymedes duo fratres fuerunt.
horum soror erat Helena. Agamemnon illam rapuit
et Dianae cervam subiecit. ita nunc Homeros dicit
quemadmodum inter se pugnent Troiani et Tarentini.
vicit scilicet et Iphigeniam, filiam suam, Achilli dedit
uxorem. ob eam rem Aiax insanit et statim argumen-
tum explicabit.' haec ut dixit Trimalchio, clamorem
Homeristae sustulerunt, interque familiam discurren-
tem vitulus in lance du<ce>naria elixus allatus est, et
quidem galeatus. secutus est Aiax strictoque gladio,
tamquam insaniret, <vitulum> concidit, ac modo ver-
sa modo supina gesticulatus mucrone frust[r]a collegit
mirantibusque [vitulum] partitus est.
# /loc/972/1/38
  nec diu mirari licuit tam elegantes strophas; nam
repente lacunaria sonare coeperunt totumque tricli-
nium intremuit. consternatus ego exsurrexi et timui,
ne per tectum petauristarius aliquis descenderet. nec
minus reliqui convivae mirantes erexere vultus, expec-
tantes quid novi de caelo nuntiaretur. ecce autem di-
ductis lacunaribus subito circulus ingens, de cupa vi-
delicet grandi excussus, demittitur, cuius per totum
orbem coronae aureae cum alabastris unguenti pende-
bant. dum haec apophoreta iubemur sumere, respi-
ciens ad mensam . . .
iam illic repositorium cum placentis aliquot erat posi-
tum, quod medium Priapus a pistore factus tenebat,
gremioque satis amplo omnis generis poma et uvas
sustinebat more vulgato. avidius ad pompam manus
porreximus, et repente nova ludorum commissio hila-
ritatem [hic] refecit. omnes enim placentae omniaque
poma etiam minima vexatione contacta coeperunt ef-
fundere crocum, et usque ad os molestus umor accide-
re. rati ergo sacrum esse fer[i]culum tam religioso
apparatu perfusum, consurreximus altius et 'Augusto,
patri patriae, feliciter' diximus. quibusdam tamen
etiam post hanc venerationem poma rapientibus et ipsi
mappas implevimus, ego praecipue, qui nullo satis
amplo munere putabam me onerare Gitonis sinum.
# /loc/972/1/39
  inter haec tres pueri candidas succincti tunicas in-
traverunt, quorum duo Lares bullatos super mensam
posuerunt, unus pateram vini circumferens 'dii propi-
tii' clamabat . . .
aiebat autem unum Cerdonem, alterum Felicionem,
tertium Lucrionem vocari. nos etiam veram imaginem
ipsius Trimalchionis, cum iam omnes basiarent, eru-
buimus praeterire.
  postquam ergo omnes bonam mentem bonamque
valetudinem sibi optarunt, Trimalchio ad Nicerotem
respexit et 'solebas' inquit 'suavius esse in convictu;
nescio quid nunc taces nec muttis. oro te, sic felicem
me videas, narra illud quod tibi usu venit'. Niceros
delectatus affabilitate amici 'omne me' inquit 'lucrum
transeat, nisi iam dudum gaudimonio dissilio, quod te
talem video. itaque hilaria mera sint, etsi timeo istos
scholasticos, ne me [de]rideant. viderint: narrabo ta-
men; quid enim mihi aufert qui ridet? satius est rideri
quam derideri'. 'haec ubi dicta dedit', talem fabulam
exorsus est:
  'cum adhuc servirem, habitabamus in vico angusto;
nunc Gavillae domus est. ibi, quomodo dii volunt,
amare coepi uxorem Terentii coponis: noveratis Me-
lissam Tarentinam, pulcherrimum bacciballum. sed
ego non mehercules corporaliter <illam> [autem] aut
propter res vene[ra]rias curavi, sed magis quod bene-
moria fuit. si quid ab illa petii, numquam mihi nega-
tum. . . . fecit. assem semissem habui: in illius sinum
demandavi, nec umquam fefellitus sum. huius contu-
bernalis ad villam supremum diem obiit. itaque per
scutum per ocream egi aginavi, quemadmodum ad
illam pervenirem: <scitis> autem, in angustiis amici
apparent. forte dominus Capuae exierat ad scruta scita
expedienda. nactus ego occasionem persuadeo hospi-
tem nostrum ut mecum ad quintum miliarium veniat.
erat autem miles, fortis tamquam Orcus. apoculamus
nos circa gallicinia, luna lucebat tamquam meridie.
venimus inter monimenta: homo meus coepit ad stelas
facere, sed ego <pergo> cantabundus et stelas numero.
deinde ut respexi ad comitem, ille exuit se et omnia
vestimenta secundum viam posuit. mihi [in] anima in
naso esse, stabam tamquam mortuus. at ille circum-
minxit vestimenta sua, et subito lupus factus est. noli-
te me iocari putare; ut mentiar, nullius patrimonium
tanti facio. sed, quod coeperam dicere, postquam lu-
pus factus est, ululare coepit et in silvas fugit. ego
primitus nesciebam ubi essem, deinde accessi, ut ves-
timenta eius tollerem: illa autem lapidea facta sunt.
qui mori timore nisi ego? gladium tamen strinxi et
†matauitatau† umbras cecidi, donec ad villam amicae
meae pervenirem. in laruam intravi, paene animam
ebullivi, sudor mihi per bifurcum volabat, oculi mor-
tui, vix umquam refectus sum. Melissa mea mirari
coepit, quod tam sero ambularem, et "si ante" inquit
"venisses, saltem nobis adiutasses; lupus enim villam
intravit et omnia pecora . . . : tamquam lanius sangui-
nem illis misit. nec tamen derisit, etiam si fugit; servus
enim noster lancea collum eius traiecit". haec ut audi-
vi, operire oculos amplius non potui, sed luce clara
†hac nostri† domum fugi tamquam copo compilatus,
et postquam veni in illum locum in quo lapidea vesti-
menta erant facta, nihil inveni nisi sanguinem. ut vero
domum veni, iacebat miles meus in lecto tamquam
bovis, et collum illius medicus curabat. intellexi illum
versipellem esse, nec postea cum illo panem gustare
potui, non si me occidisses. viderint alii quid de hoc
exopinissent; ego si mentior, genios vestros iratos ha-
beam.'
# /loc/972/1/40
  attonitis admiratione universis 'salvo' inquit 'tuo
sermone' Trimalchio 'si qua fides est, ut mihi pili
inhorruerunt, quia scio Niceronem nihil nugarum
narrare: immo certus est et minime linguosus. nam et
ipse vobis rem horribilem narrabo: asinus in tegulis.
cum adhuc capillatus essem, nam a puero vitam
Chiam gessi, ipsimi nostri delicatus decessit, meher-
cules margaritum, catamitus et omnium numerum.
cum ergo illum mater misella plangeret et nostrum
plures in tristimonio essemus, subito strigae coepe-
runt: putares canem leporem persequi. habebamus
tunc hominem Cappadocem, longum, valde audacu-
lum et qui valebat: poterat bovem iratum tollere. hic
audacter stricto gladio extra ostium procucurrit, invo-
luta sinistra manu curiose, et mulierem tamquam hoc
loco—salvum sit quod tango—mediam traiecit. audi-
mus gemitum, et—plane non mentiar—ipsas non
vidimus. baro autem noster introversus se proiecit in
lectum, et corpus totum lividum habebat quasi flagel-
lis caesus, quia scilicet illum tetigerat mala manus. nos
cluso ostio redimus iterum ad officium, sed dum ma-
ter amplexaret corpus filii sui, tangit et videt manucio-
lum de stramentis factum. non cor habebat, non intes-
tina, non quicquam: scilicet iam puerum strigae invo-
laverant et supposuerant stramenticium vavatonem.
rogo vos, oportet credatis, sunt mulieres plussciae,
sunt Nocturnae, et quod sursum est, deorsum faciunt.
ceterum baro ille longus post hoc factum numquam
coloris sui fuit, immo post paucos dies phreneticus
periit'.
# /loc/972/1/41
  miramur nos et pariter credimus, osculatique men-
sam rogamus Nocturnas ut suis se teneant, dum redi-
mus a cena . . .
  et sane iam lucernae mihi plures videbantur ardere
totumque triclinium esse mutatum, cum Trimalchio
'tibi dico' inquit 'Plocame, nihil narras? nihil nos de-
lectaris? et solebas suavius esse, canturire belle dever-
bia, adicere melica[m]. heu heu, abistis dulces cari-
cae'. 'iam' inquit ille 'quadrigae meae decucurrerunt,
ex quo podagricus factus sum. alioquin cum essem
adulescentulus, cantando paene tisicus factus sum.
quid saltare? quid deverbia? quid tonstrinum? quando
parem habui nisi unum Apelletem?' oppositaque ad os
manu nescio quid taetrum exsibilavit, quod postea
Graecum esse affirmabat.
  nec non Trimalchio ipse cum tubicines esset imita-
tus, ad delicias suas respexit, quem Croesum appella-
bat. puer autem lippus, sordidissimis dentibus, catel-
lam nigram atque indecenter pinguem prasina involve-
bat fascia panemque semesum ponebat supra torum
[atque] ac nausea recusantem saginabat. quo admoni-
tus officio Trimalchio Scylacem iussit adduci 'praesi-
dium domus familiaeque'. nec mora, ingentis formae
adductus est canis catena vinctus, admonitusque ostia-
rii calce ut cubaret, ante mensam se posuit. tum Tri-
malchio iactans candidum panem 'nemo' inquit 'in
domo mea me plus amat'. indignatus puer, quod Scy-
lacem tam effuse laudaret, catellam in terram deposuit
hortatusque <est> ut ad rixam properaret. Scylax, ca-
nino scilicet usus ingenio, taeterrimo latratu tricli-
nium implevit Margaritamque Croesi paene laceravit.
nec intra rixam tumultus constitit, sed candelabrum
etiam supra mensam eversum et vasa omnia crystallina
comminuit et oleo ferventi aliquot convivas respersit.
Trimalchio ne videretur iactura motus, basiavit pue-
rum ac iussit supra dorsum ascendere suum. non mo-
ratus ille usus <est> equo manuque plana scapulas eius
subinde verberavit, interque risum proclamavit: 'buc-
ca, bucca, quot sunt hic?' repressus ergo aliquamdiu
Trimalchio camellam grandem iussit misceri <et> po-
tiones dividi omnibus servis, qui ad pedes sedebant,
adiecta exceptione: 'si quis' inquit 'noluerit accipere,
caput illi perfunde. interdiu severa, nunc hilaria'.
# /loc/972/1/42
  hanc humanitatem insecutae sunt matteae, quarum
etiam recordatio me, si qua est dicenti fides, offendit.
singulae enim gallinae altiles pro turdis circumlatae
sunt et ova anserina pilleata, quae ut comessemus,
ambitiosissime <a> nobis Trimalchio petiit dicens
exossatas esse gallinas. inter haec triclinii valvas lictor
percussit, amictusque veste alba cum ingenti frequen-
tia comissator intravit. ego maiestate conterritus prae-
torem putabam venisse. itaque temptavi assurgere et
nudos pedes in terram deferre. risit hanc trepidatio-
nem Agamemnon et 'contine te' inquit 'homo stultis-
sime. Habinnas sevir est idemque lapidarius, qui vide-
[re]tur monumenta optime facere.'
  recreatus hoc sermone reposui cubitum, Habin-
namque intrantem cum admiratione ingenti specta-
bam. ille autem iam ebrius uxoris suae umeris impo-
suerat manus, oneratusque aliquot coronis et unguen-
to per frontem in oculos fluente praetorio loco se
posuit continuoque vinum et caldam poposcit. delec-
tatus hac Trimalchio hilaritate et ipse capaciorem po-
poscit scyphum quaesivitque quomodo acceptus es-
set. 'omnia' inquit 'habuimus praeter te; oculi enim
mei hic erant. et mehercules bene fuit. Scissa lautum
novendiale servo suo misello faciebat, quem mortuum
manu miserat. et puto, cum vicensimariis magnam
mantissam habet; quinquaginta enim millibus aesti-
mant mortuum. sed tamen suaviter fuit, etiam si
coacti sumus dimidias potiones supra ossucula eius
effundere.' 'tamen' inquit Trimalchio 'quid habuistis
in cena?' 'dicam' inquit 'si potuero; nam tam bonae
memoriae sum, ut frequenter nomen meum oblivis-
car. habuimus tamen in primo porcum botulo corona-
tum et circa sangunculum et gizeria optime facta et
certe betam et panem autopyrum de suo sibi, quem
ego malo quam candidum; et vires facit, et cum mea re
causa facio, non ploro. sequens ferculum fuit sc[i]ri-
b[i]lita frigida et supra mel caldum infusum excellente
Hispanum. itaque de sc[i]rib[i]lita quidem non mini-
mum edi, de melle me usque tetigi. circa cicer et
lupinum, calvae arbitratu et mala singula. ego tamen
duo sustuli et ecce in mappa alligata habeo; nam si
aliquid muneris meo vernulae non tulero, habebo
convicium. bene me admonet domina mea. in pro-
spectu habuimus ursinae frust[r]um, de quo cum im-
prudens Scintilla gustasset, paene intestina sua vo-
muit; ego contra plus libram comedi, nam ipsum
aprum sapiebat. et si, inquam, ursus homuncionem
comest, quanto magis homuncio debet ursum comes-
se? in summo habuimus caseum mollem ex sapa et
cocleas singulas et cordae frusta et hepatia in catillis et
ova pilleata et rapam et senape et catillum concaca-
tum, pax Palamedes. etiam in alveo circumlata sunt
oxycomina, unde quidam etiam improbe ternos pug-
nos sustulerunt. nam pernae missionem dedimus. sed
narra mihi, Gai, rogo, Fortunata quare non recum-
bit?' 'quomodo nosti' inquit 'illam' Trimalchio 'nisi
argentum composuerit, nisi reliquias pueris diviserit,
aquam in os suum non coniciet.' 'atqui' respondit
Habinnas 'nisi illa discumbit, ego me apoculo' et coe-
perat surgere, nisi signo dato Fortunata quater am-
plius a tota familia esset vocata. venit ergo galbino
succincta cingillo, ita ut infra cerasina appareret tunica
et periscelides tortae phaecasiaeque inauratae. tunc
sudario manus tergens, quod in collo habebat, appli-
cat se illi toro, in quo Scintilla Habinnae discumbebat
uxor, osculataque plaudentem 'est te' inquit 'videre?'
# /loc/972/1/43
  eo deinde perventum est, ut Fortunata armillas suas
crassissimis detraheret lacertis Scintillaeque miranti
ostenderet. ultimo etiam periscelides resolvit et reticu-
lum aureum, quem ex obrussa esse dicebat. notavit
haec Trimalchio iussitque afferri omnia et 'videtis'
inquit 'mulieris compedes: sic nos barcalae despolia-
mur. sex pondo et selibram debet habere. et ipse
nihilo minus habeo decem pondo armillam ex millesi-
mis Mercurii factam'. ultimo etiam, ne mentiri videre-
tur, stateram iussit afferri et circumlatum approbari
pondus. nec melior Scintilla, quae de cervice sua cap-
sellam detraxit aureolam, quam Felicionem appella-
bat. inde duo crotalia protulit et Fortunatae in vicem
consideranda dedit et 'domini' inquit 'mei beneficio
nemo habet meliora'. 'quid?' inquit Habinnas 'excata-
rissasti me, ut tibi emerem fabam vitream. plane si
filiam haberem, auriculas illi praeciderem. mulieres si
non essent, omnia pro luto haberemus; nunc hoc est
caldum meiere et frigidum potare.'
  interim mulieres sauciae inter se riserunt ebriaque
iunxerunt oscula, dum altera diligentiam matris fami-
liae iactat, altera delicias et indiligentiam viri. dumque
sic cohaerent, Habinnas furtim consurrexit pedesque
Fortunatae correptos super lectum immisit. 'au au' illa
proclamavit aberrante tunica super genua. composita
ergo in gremio Scintillae incensissimam rubore faciem
sudario abscondit.
# /loc/972/1/44
  interposito deinde spatio cum secundas mensas Tri-
malchio iussisset afferri, sustulerunt servi omnes men-
sas et alias attulerunt, scobemque croco et minio tinc-
tam sparserunt et, quod numquam ante videram, ex
lapide speculari pulverem tritum. statim Trimalchio
'poteram quidem' inquit 'hoc fer[i]culo esse conten-
tus; secundas enim mensas habetis. <sed> si quid belli
habes, affer'.
  interim puer Alexandrinus, qui caldam ministrabat,
luscinias coepit imitari clamante Trimalchione subin-
de: 'muta'. ecce alius ludus. servus qui ad pedes Ha-
binnae sedebat, iussus, credo, a domino suo procla-
mavit subito canora voce:
    'interea medium Aeneas iam classe tenebat.'
nullus sonus umquam acidior percussit aures meas;
nam praeter errantis barbariae aut adiectum aut demi-
nutum clamorem miscebat Atellanicos versus, ut tunc
primum me etiam Vergilius offenderit. lassus tamen
cum aliquando desisset, adiecit Habinnas: 'et num-
<quam' in>quit 'didicit, sed ego ad circulatores eum
mittendo erudibam. itaque parem non habet, sive mu-
liones volet sive circulatores imitari. desperatum valde
ingeniosus est: idem sutor est, idem cocus, idem pis-
tor, omnis musae mancipium. duo tamen vitia habet,
quae si non haberet, esset omnium numerum: recuti-
tus est et stertit. nam quod strabonus est, non curo:
sicut Venus spectat. ideo nihil tacet, vix oculo mortuo
umquam. illum emi trecentis denariis'. interpellavit
loquentem Scintilla et 'plane' inquit 'non omnia artifi-
cia servi nequam narras. agaga est; at curabo, stigmam
habeat'. risit Trimalchio et 'adcognosco' inquit 'Cap-
padocem: nihil sibi defraudat, et mehercules laudo
illum; hoc enim nemo parentat. tu autem, Scintilla,
noli zelotypa esse. crede mihi, et vos novimus. sic me
salvum habeatis, ut ego sic solebam ipsumam meam
debattuere, ut etiam dominus suspicaretur; et ideo me
in vilicationem relegavit. sed tace, lingua, dabo pa-
nem'. tamquam laudatus esset nequissimus servus,
lucernam de sinu fictilem protulit et amplius semihora
tubicines imitatus est succinente Habinna et inferius
labrum manu deprimente. ultimo etiam in medium
processit et modo harundinibus quassis choraulas imi-
tatus est, modo lacernatus cum flagello mulionum fata
egit, donec vocatum ad se Habinnas basiavit, potio-
nemque illi porrexit et 'tanto melior' inquit 'Massa,
dono tibi caligas'.
# /loc/972/1/45
  nec ullus tot malorum finis fuisset, nisi epidipnis
esset allata, turdi siliginei uvis passis nucibusque farsi.
insecuta sunt Cydonia etiam mala spinis confixa, ut
echinos efficerent. et haec quidem tolerabilia erant, si
non fer[i]culum longe monstrosius effecisset ut vel
fame perire mallemus. nam cum positus esset, ut nos
putabamus, anser altilis circaque pisces et omnium
genera avium, '<amici,>' inquit Trimalchio 'quicquid
videtis hic positum, de uno corpore est factum'. ego,
scilicet homo prudentissimus, statim intellexi quid es-
set, et respiciens Agamemnonem 'mirabor' inquam
'nisi omnia ista de <cera> facta sunt aut certe de luto.
vidi Romae Saturnalibus eiusmodi cenarum imaginem
fieri'. necdum finieram sermonem, cum Trimalchio
ait: 'ita crescam patrimonio, non corpore, ut ista co-
cus meus de porco fecit. non potest esse pretiosior
homo. volueris, de vulva faciet piscem, de lardo pa-
lumbum, de perna turturem, de colepio gallinam. et
ideo ingenio meo impositum est illi nomen bellissi-
mum; nam Daedalus vocatur. et quia bonam mentem
habet, attuli illi Roma munus cultros Norico ferro'.
quos statim iussit afferri inspectosque miratus est.
etiam nobis potestatem fecit, ut mucronem ad buccam
probaremus.
  subito intraverunt duo servi, tamquam qui rixam ad
lacum fecissent; certe in collo adhuc amphoras habe-
bant. cum ergo Trimalchio ius inter litigantes diceret,
neuter sententiam tulit decernentis, sed alterius am-
phoram fuste percussit. consternati nos insolentia
ebriorum intentavimus oculos in proeliantes notavi-
musque ostrea pectinesque e gastris labentia, quae col-
lecta puer lance circumtulit. has lautitias aequavit in-
geniosus cocus; in craticula enim argentea cochleas
attulit et tremula taeterrimaque voce cantavit.
# /loc/972/1/46
  pudet referre quae secuntur: inaudito enim more
pueri capillati attulerunt unguentum in argentea pelve
pedesque recumbentium unxerunt, cum ante crura
talosque corollis vinxissent. hinc ex eodem unguento
in vinarium atque lucernam aliquantum est infusum.
  iam coeperat Fortunata velle saltare, iam Scintilla
frequentius plaudebat quam loquebatur, cum Trimal-
chio 'permitto' inquit 'Philargyre [et Cario], etsi pra-
sinianus es famosus, dic et Menophilae, contubernali
tuae, discumbat'. quid multa? paene de lectis deiecti
sumus, adeo totum triclinium familia occupaverat.
certe ego notavi super me positum cocum, qui de
porco anserem fecerat, muria condimentisque feten-
tem. nec contentus fuit recumbere, sed continuo
Ephesum tragoedum coepit imitari et subinde domi-
num suum sponsione provocare 'si prasinus proximis
circensibus primam palmam'.
  diffusus hac contentione Trimalchio 'amici,' inquit
'et servi homines sunt et aeque unum lactem biberunt,
etiam si illos malus fatus oppresserit. tamen me salvo
cito aquam liberam gustabunt. ad summam, omnes
illos in testamento meo manu mitto. Philargyro etiam
fundum lego et contubernalem suam, Carioni quoque
insulam et vicesimam et lectum stratum. nam Fortu-
natam meam heredem facio, et commendo illam om-
nibus amicis meis. et haec ideo omnia publico, ut
familia mea iam nunc sic me amet tamquam mor-
tuum'. gratias agere omnes indulgentiae coeperant do-
mini, cum ille oblitus nugarum exemplar testamenti
iussit afferri et totum a primo ad ultimum ingemes-
cente familia recitavit. respiciens deinde Habinnam
'quid dicis' inquit 'amice carissime? aedificas monu-
mentum meum, quemadmodum te iussi? valde te rogo
ut secundum pedes statuae meae catellam pingas et
coronas et unguenta et Petraitis omnes pugnas, ut
mihi contingat tuo beneficio post mortem vivere;
praeterea ut sint in fronte pedes centum, in agrum
pedes ducenti. omne genus enim poma volo sint circa
cineres meos, et vinearum largiter. valde enim falsum
est vivo quidem domos cultas esse, non curari eas, ubi
diutius nobis habitandum est. et ideo ante omnia adici
volo: "hoc monumentum heredem non sequatur". ce-
terum erit mihi curae ut testamento caveam ne mor-
tuus iniuriam accipiam. praeponam enim unum ex
libertis sepulcro meo custodiae causa, ne in monu-
mentum meum populus cacatum currat. te rogo ut
naves etiam [monumenti mei] facias plenis velis eun-
tes, et me in tribunali sedentem praetextatum cum
anulis aureis quinque et nummos in publico de sacculo
effundentem; scis enim quod epulum dedi binos dena-
rios. faciantur, si tibi videtur, et triclinia. facias et
totum populum sibi suaviter facientem. ad dexteram
meam ponas statuam Fortunatae meae columbam te-
nentem: et catellam cingulo alligatam ducat: et cicaro-
nem meum, et amphoras copiosas gypsatas, ne ef-
fluant vinum. et unam licet fractam sculpas, et super
eam puerum plorantem. horologium in medio, ut
quisquis horas inspiciet, velit nolit, nomen meum le-
gat. inscriptio quoque vide diligenter si haec satis
idonea tibi videtur: "C. Pompeius Trimalchio Maece-
natianus hic requiescit. huic seviratus absenti decretus
est. cum posset in omnibus decuriis Romae esse, ta-
men noluit. pius, fortis, fidelis, ex parvo crevit; ses-
tertium reliquit trecenties, nec umquam philosophum
audivit. vale: et tu".'
# /loc/972/1/47
  haec ut dixit Trimalchio, flere coepit ubertim. flebat
et Fortunata, flebat et Habinnas, tota denique familia,
tamquam in funus rogata, lamentatione triclinium im-
plevit. immo iam coeperam etiam ego plorare, cum
Trimalchio 'ergo' inquit 'cum sciamus nos morituros
esse, quare non vivamus? sic vos felices videam, con-
iciamus nos in balneum, meo periculo, non paenite-
bit. sic calet tamquam furnus'. 'vero, vero' inquit
Habinnas 'de una die duas facere, nihil malo' nudis-
que consurrexit pedibus et Trimalchionem gaudentem
subsequi <coepit>.
  ego respiciens ad Ascylton 'quid cogitas?' inquam
'ego enim si videro balneum, statim expirabo'. 'assen-
temur' ait ille 'et dum illi balneum petunt, nos in turba
exeamus'. cum haec placuissent, ducente per porticum
Gitone ad ianuam venimus, ubi canis catenarius tanto
nos tumultu excepit, ut Ascyltos etiam in piscinam
ceciderit. nec non ego quoque ebrius <et> qui etiam
pictum timueram canem, dum natanti opem fero, in
eundem gurgitem tractus sum. servavit nos tamen
atriensis, qui interventu suo et canem placavit et nos
trementes extraxit in siccum. et Giton quidem iam
dudum se ratione acutissima redemerat a cane; quic-
quid enim a nobis acceperat de cena, latranti sparserat,
at ille avocatus cibo furorem suppresserat. ceterum
cum algentes udique petissemus ab atriense ut nos
extra ianuam emitteret, 'erras' inquit 'si putas te exire
hac posse qua venisti. nemo umquam convivarum per
eandem ianuam emissus est; alia intrant, alia exeunt'.
quid faciamus homines miserrimi et novi generis laby-
rintho inclusi, quibus lavari iam coeperat votum esse?
ultro ergo rogavimus ut nos ad balneum duceret,
proiectisque vestimentis, quae Giton in aditu siccare
coepit, balneum intravimus, angustum scilicet et cis-
ternae frigidariae simile, in quo Trimalchio rectus sta-
bat. ac ne sic quidem putidissimam eius iactationem
licuit effugere; nam nihil melius esse dicebat quam
sine turba lavari, et eo ipso loco aliquando pistrinum
fuisse. deinde ut lassatus consedit, invitatus balnei
sono diduxit usque ad cameram os ebrium et coepit
Menecratis cantica laverare, sicut illi dicebant qui lin-
guam eius intellegebant. ceteri convivae circa labrum
manibus nexis currebant et gingilipho ingenti clamore
exsonabant. alii autem [aut] restrictis manibus anulos
de pavimento conabantur tollere aut posito genu cer-
vices post terga flectere et pedum extremos pollices
tangere. nos, dum illi sibi ludos faciunt, in solium,
quod Trimalchioni <tem>perabatur, descendimus.
# /loc/972/1/48
  ergo ebrietate discussa in aliud triclinium deducti
sumus, ubi Fortunata disposuerat lautitias [suas ita ut
supra] . . . lucernas aeneolosque piscatores notavimus
et mensas totas argenteas calicesque circa fictiles
inauratos et vinum in conspectu sacco defluens. tum
Trimalchio 'amici,' inquit 'hodie servus meus barba-
toriam fecit, homo praefiscini frugi et micarius. itaque
tangomenas faciamus et usque in lucem cenemus'.
haec dicente eo gallus gallinaceus cantavit. qua voce
confusus Trimalchio vinum sub mensa iussit effundi
lucernamque etiam mero spargi. immo anulum traiecit
in dexteram manum et 'non sine causa' inquit 'hic
bucinus signum dedit; nam aut incendium oportet
fiat, aut aliquis in vicinia animam abiciet. longe a
nobis. itaque quisquis hunc indicem attulerit, corolla-
rium accipiet'. dicto citius [de vicinia] gallus allatus
est, quem Trimalchio iussit ut aeno coctus fieret. lace-
ratus igitur ab illo doctissimo coco, qui paulo ante de
porco aves piscesque fecerat, in caccabum est coniec-
tus. dumque Daedalus potionem ferventissimam hau-
rit, Fortunata mola buxea piper trivit.
  sumptis igitur matteis respiciens ad familiam Tri-
malchio 'quid vos' inquit 'adhuc non cenastis? abite,
ut alii veniant ad officium'. subiit igitur alia classis, et
illi quidem exclamavere: 'vale Gai', hi autem: 'ave
Gai'. hinc primum hilaritas nostra turbata est; nam
cum puer non inspeciosus inter novos intrasset minis-
tros, invasit eum Trimalchio et osculari diutius coepit.
itaque Fortunata, ut ex aequo ius firmum approbaret,
male dicere Trimalchioni coepit et purgamentum de-
decusque praedicare, qui non contineret libidinem
suam. ultimo etiam adiecit: 'canis'. Trimalchio contra
offensus convicio calicem in faciem Fortunatae immi-
sit. illa tamquam oculum perdidisset exclamavit ma-
nusque trementes ad faciem suam admovit. consterna-
ta est etiam Scintilla trepidantemque sinu suo texit.
immo puer quoque officiosus urceolum frigidum ad
malam eius admovit, super quem incumbens Fortuna-
ta gemere ac flere coepit. contra Trimalchio 'quid
enim?' inquit 'ambubaia non meminit? [se] de machi-
na illam sustuli, hominem inter homines feci. at inflat
se tamquam rana, et in sinum suum non spuit, codex,
non mulier. sed hic qui in pergula natus est aedes non
somniatur. ita genium meum propitium habeam, cu-
rabo domata sit Cassandra caligaria. et ego, homo
dipundiarius, sestertium centies accipere potui. scis tu
me non mentiri. Agatho unguentarius [here] proxime
seduxit me et "suadeo" inquit "non patiaris genus
tuum interire". at ego dum bonatus ago et nolo videri
levis, ipse mihi asciam in crus impegi. recte, curabo
me unguibus quaeras. et ut depraesentiarum intellegas
quid tibi feceris: Habinna, nolo statuam eius in monu-
mento meo ponas, ne mortuus quidem lites habeam.
immo, ut sciat me posse malum dare, nolo me mor-
tuum basiet'.
# /loc/972/1/49
  post hoc fulmen Habinnas rogare coepit ut iam de-
sineret irasci et 'nemo' inquit 'nostrum non peccat.
homines sumus, non dei'. idem et Scintilla flens dixit
ac per genium eius Gaium appellando rogare coepit ut
se frangeret. non tenuit ultra lacrimas Trimalchio et
'rogo' inquit 'Habinna, sic peculium tuum fruniscaris:
si quid perperam feci, in faciem meam inspue. puerum
basiavi frugalissimum, non propter formam, sed quia
frugi est: decem partes dicit, librum ab oculo legit,
thraecium sibi de diariis fecit, arcisellium de suo para-
vit et duas trullas. non est dignus quem in oculis
feram? sed Fortunata vetat. ita tibi videtur, fulcipedia?
suadeo bonum tuum concoquas, milva, et me non
facias ringentem, amasiuncula: alioquin experieris ce-
rebrum meum. nosti me: quod semel destinavi, clavo
tabulari fixum est. sed vivorum meminerimus. vos
rogo, amici, ut vobis suaviter sit. nam ego quoque tam
fui quam vos estis, sed virtute mea ad hoc perveni.
corcillum est quod homines facit, cetera quisquilia
omnia. "bene emo, bene vendo"; alius alia vobis dicet.
felicitate dissilio. tu autem, sterteia, etiamnum ploras?
iam curabo fatum tuum plores. sed, ut coeperam dice-
re, ad hanc me fortunam frugalitas mea perduxit. tam
magnus ex Asia veni quam hic candelabrus est. ad
summam, quotidie me solebam ad illum metiri, et ut
celerius rostrum barbatum haberem, labra de lucerna
ungebam. tamen ad delicias [femina] ipsimi [domini]
annos quattuordecim fui. nec turpe est quod dominus
iubet. ego tamen et ipsimae [dominae] satis faciebam.
scitis quid dicam: taceo, quia non sum de gloriosis.
ceterum, quemadmodum di volunt, dominus in domo
factus sum, et ecce cepi ipsimi cerebellum. quid mul-
ta? coheredem me Caesari fecit, et accepi patrimo-
nium laticlavium. nemini tamen nihil satis est. concu-
pivi negotiari. ne multis vos morer, quinque naves
aedificavi, oneravi vinum—et tunc erat contra aurum
—misi Romam. putares me hoc iussisse: omnes naves
naufragarunt, factum, non fabula. uno die Neptunus
trecenties sestertium devoravit. putatis me defecisse?
non mehercules mi haec iactura gusti fuit, tamquam
nihil facti. alteras feci maiores et meliores et feliciores,
ut nemo non me virum fortem diceret. sc<it>is, ma-
gna navis magnam fortitudinem habet. oneravi rursus
vinum, lardum, fabam, seplasium, mancipia. hoc loco
Fortunata rem piam fecit; omne enim aurum suum,
omnia vestimenta vendidit et mi centum aureos in
manu posuit. hoc fuit peculii mei fermentum. cito fit
quod di volunt. uno cursu centies sestertium corro-
tundavi. statim redemi fundos omnes, qui patroni mei
fuerant. aedifico domum, venalicia coemo, iumenta;
quicquid tangebam, crescebat tamquam favus. post-
quam coepi plus habere quam tota patria mea habet,
manum de tabula: sustuli me de negotiatione et coepi
<per> libertos faenerare. et sane nolentem me nego-
tium meum agere exhortavit mathematicus, qui vene-
rat forte in coloniam nostram, Graeculio, Serapa no-
mine, consiliator deorum. hic mihi dixit etiam ea quae
oblitus eram; ab acia et acu mi omnia exposuit; intesti-
nas meas noverat; tantum quod mihi non dixerat quid
pridie cenaveram. putasses illum semper mecum habi-
tasse. rogo, Habinna—puto, interfuisti—: "tu domi-
nam tuam de rebus illis fecisti. tu parum felix in
amicos es. nemo umquam tibi parem gratiam refert. tu
latifundia possides. tu viperam sub ala nutricas" et,
quod vobis non dixerim, etiam nunc mi restare vitae
annos triginta et menses quattuor et dies duos. prae-
terea cito accipiam hereditatem. hoc mihi dicit fatus
meus. quod si contigerit fundos Apuliae iungere, satis
vivus pervenero. interim dum Mercurius vigilat, aedi-
ficavi hanc domum. ut scitis, †cusuc† erat; nunc
templum est. habet quattuor cenationes, cubicula vi-
ginti, porticus marmoratos duos, susum cellationem,
cubiculum in quo ipse dormio, viperae huius sesso-
rium, ostiarii cellam perbonam; hospitium hospites
<C> capit. ad summam, Scaurus cum huc venit, nus-
quam mavoluit hospitari, et habet ad mare paternum
hospitium. et multa alia sunt, quae statim vobis osten-
dam. credite mihi: assem habeas, assem valeas; habes,
habeberis. sic amicus vester, qui fuit rana, nunc est
rex. interim, Stiche, profer vitalia, in quibus volo me
efferri. profer et unguentum et ex illa amphora gus-
tum, ex qua iubeo lavari ossa mea.'
# /loc/972/1/50
  non est moratus Stichus, sed et stragulam albam et
praetextam in triclinium attulit . . .
iussitque nos temptare an bonis lanis essent confecta.
tum subridens 'vide tu' inquit 'Stiche, ne ista mures
tangant aut tineae; alioquin te vivum comburam. ego
gloriosus volo efferri, ut totus mihi populus bene
imprecetur'. statim ampullam nardi aperuit omnesque
nos unxit et 'spero' inquit 'futurum ut aeque me mor-
tuum iuvet tamquam vivum'. nam vinum quidem in
vinarium iussit infundi et 'putate vos' ait 'ad parentalia
mea invitatos esse'.
  ibat res ad summam nauseam, cum Trimalchio
ebrietate turpissima gravis novum acroama, cornici-
nes, in triclinium iussit adduci, fultusque cervicalibus
multis extendit se supra torum extremum et 'fingite
me' inquit 'mortuum esse. dicite aliquid belli'. conso-
nuere cornic<in>es funebri strepitu. unus praecipue
servus libitinarii illius, qui inter hos honestissimus
erat, tam valde intonuit, ut totam concitaret viciniam.
itaque vigiles, qui custodiebant vicinam regionem, rati
ardere Trimalchionis domum effregerunt ianuam sub-
ito et cum aqua securibusque tumultuari suo iure coe-
perunt. nos occasionem opportunissimam nacti Aga-
memnoni verba dedimus raptimque tam plane quam
ex incendio fugimus . . .
# /loc/972/1/51
  neque fax ulla in praesidio erat, quae iter aperiret
errantibus, nec silentium noctis iam mediae promitte-
bat occurrentium lumen. accedebat huc ebrietas et
imprudentia locorum etiam interdiu obfutura. itaque
cum hora paene tota per omnes scrupos gastrarumque
eminentium fragmenta traxissemus cruentos pedes,
tandem expliciti acumine Gitonis sumus. prudens
enim puer, cum luce etiam clara timeret errorem,
omnes pilas columnasque notaverat creta, quae linea-
menta evicerunt spississimam noctem et notabili can-
dore ostenderunt errantibus viam. quamvis non minus
sudoris habuimus etiam postquam ad stabulum perve-
nimus. anus enim ipsa inter deversitores diutius ingur-
gitata ne ignem quidem admotum sensisset. et forsitan
pernoctassemus in limine, ni tabellarius Trimalchionis
intervenisset * †vehiculis dives†. non diu ergo tumul-
tuatus stabuli ianuam effregit et nos †per eandem . . .
terram† admisit *
    qualis nox fuit illa, di deaeque,
    quam mollis torus. haesimus calentes
    et transfudimus hinc et hinc labellis
    errantes animas. valete, curae
    mortales. ego sic perire coepi.
sine causa gratulor mihi. nam cum solutus mero remi-
sissem ebrias manus, Ascyltos, omnis iniuriae inven-
tor, subduxit mihi nocte puerum et in lectum transtu-
lit suum, volutatusque liberius cum fratre non suo,
sive non sentiente iniuriam sive dissimulante, indor-
mivit alienis amplexibus oblitus iuris humani. itaque
ego ut experrectus pertrectavi gaudio despoliatum to-
rum . . .
si qua est amantibus fides, ego dubitavi an utrumque
traicerem gladio somnumque morti iungerem. tutius
dein secutus consilium Gitona quidem verberibus ex-
citavi, Ascylton autem truci intuens vultu 'quoniam'
inquam 'fidem scelere violasti et communem amici-
tiam, res tuas ocius tolle et alium locum quem polluas
quaere.'
# /loc/972/1/52
  non repugnavit ille, sed postquam optima fide par-
titi manubias sumus, 'age' inquit 'nunc et puerum
dividamus'. iocari putabam discedentem. at ille gla-
dium parricidali manu strinxit et 'non frueris' inquit
'hac praeda, super quam solus incumbis. partem
meam necesse est vel hoc gladio contemptus absci-
dam'. idem ego ex altera parte feci et intorto circa
bracchium pallio composui ad proeliandum gradum.
inter hanc miserorum dementiam infelicissimus puer
tangebat utriusque genua cum fletu petebatque suppli-
citer ne Thebanum par humilis taberna spectaret neve
sanguine mutuo pollueremus familiaritatis clarissimae
sacra. 'quod si utique' proclamabat 'facinore opus est,
nudo ecce iugulum, convertite huc manus, imprimite
mucrones. ego mori debeo, qui amicitiae sacramen-
tum delevi'. inhibuimus ferrum post has preces, et
prior Ascyltos 'ego' inquit 'finem discordiae impo-
nam. puer ipse quem vult sequatur, ut sit illi saltem in
eligendo fratre [salva] libertas'. ego <qui> vetustissi-
mam consuetudinem putabam in sanguinis pignus
transisse, nihil timui, immo condicionem praecipiti
festinatione rapui commisique iudici litem. qui ne de-
liberavit quidem, ut videretur cunctatus, verum statim
ab extrema parte verbi consurrexit <et> fratrem
Ascylton elegit. fulminatus hac pronuntiatione sic ut
eram [sine gladio] in lectulum decidi, et attulissem
mihi damnatus manus, si non inimici victoriae invidis-
sem. egreditur superbus cum praemio Ascyltos et
paulo ante carissimum sibi commilitonem fortunae-
que etiam similitudine parem in loco peregrino desti-
tuit abiectum.
    nomen amicitiae sic, quatenus expedit, haeret;
      calculus in tabula mobile ducit opus.
    cum fortuna manet, vultum servatis, amici;
      cum cedidit, turpi vertitis ora fuga.
    grex agit in scaena mimum: pater ille vocatur,
      filius hic, nomen divitis ille tenet.
    mox ubi ridendas inclusit pagina partes,
      vera redit facies, assimulata perit.
# /loc/972/1/53
  nec diu tamen lacrimis indulsi, sed veritus ne Mene-
laus etiam antescholanus inter cetera mala solum me in
deversorio inveniret, collegi sarcinulas locumque se-
cretum et proximum litori maestus conduxi. ibi triduo
inclusus redeunte in animum solitudine atque con-
temptu verberabam aegrum planctibus pectus et inter
tot altissimos gemitus frequenter etiam proclamabam:
'ergo me non ruina terra potuit haurire? non iratum
etiam innocentibus mare? effugi iudicium, harenae
imposui, hospitem occidi, ut inter <tot> audaciae no-
mina mendicus, exul, in deversorio Graecae urbis
iacerem desertus? et quis hanc mihi solitudinem impo-
suit? adulescens omni libidine impurus et sua quoque
confessione dignus exilio, stupro liber, stupro inge-
nuus, cuius anni ad tesseram venierunt, quem tam-
quam puellam conduxit etiam qui virum putavit. quid
ille alter? qui [tamquam] die togae virilis stolam sump-
sit, qui ne vir esset a matre persuasus est, qui opus
muliebre in ergastulo fecit, qui postquam conturbavit
et libidinis suae solum vertit, reliquit veteris amicitiae
nomen et, pro pudor, tamquam mulier secutuleia
unius noctis tactu omnia vendidit. iacent nunc amato-
res adligati noctibus totis, et forsitan mutuis libidini-
bus attriti derident solitudinem meam. sed non impu-
ne. nam aut vir ego liberque non sum, aut noxio
sanguine parentabo iniuriae meae'.
# /loc/972/1/54
  haec locutus gladio latus cingor, et ne infirmitas
militiam perderet, largioribus cibis excito vires. mox
in publicum prosilio furentisque more omnes circum-
eo porticus. sed dum attonito vultu efferatoque nihil
aliud quam caedem et sanguinem cogito frequentius-
que manum ad capulum, quem devoveram, refero,
notavit me miles, sive ille planus fuit sive nocturnus
grassator, et 'quid tu' inquit 'commilito, ex qua legio-
ne es aut cuius centuria?' cum constantissime et centu-
rionem et legionem essem ementitus, 'age ergo' inquit
ille 'in exercitu vestro phaecasiati milites ambulant?'
cum deinde vultu atque ipsa trepidatione mendacium
prodidissem, ponere iussit arma et malo cavere. de-
spoliatus ergo, immo praecisa ultione retro ad dever-
sorium tendo paulatimque temeritate laxata coepi
grassatoris audaciae gratias agere *
    non bibit inter aquas poma aut pendentia carpit
      Tantalus infelix, quem sua vota premunt.
    divitis haec magni facies erit, omnia cernens
      qui timet et sicco concoquit ore famem *
  non multum oportet consilio credere, quia suam
habet fortuna rationem *
  in pinacothecam perveni vario genere tabularum
mirabilem. nam et Zeuxidos manus vidi nondum ve-
tustatis iniuria victas, et Protogenis rudimenta cum
ipsius naturae veritate certantia non sine quodam hor-
rore tractavi. iam vero Apellis quem [Graeci] mono-
cnemon appellant, etiam adoravi. tanta enim subtilita-
te extremitates imaginum erant ad similitudinem prae-
cisae, ut crederes etiam animorum esse picturam. hinc
aquila ferebat caelo sublimis Idaeum, illinc candidus
Hylas repellebat improbam Naida. damnabat Apollo
noxias manus lyramque resolutam modo nato flore
honorabat. inter quos [etiam] pictorum amantium
vultus tamquam in solitudine exclamavi: 'ergo amor
etiam deos tangit. Iuppiter in caelo suo non invenit
quod eligeret, et peccaturus in terris nemini tamen
iniuriam fecit. Hylan Nympha praedata imperasset
amori sui, si venturum ad interdictum Herculem cre-
didisset. Apollo pueri umbram revocavit in florem, et
omnes fabulae quoque habuerunt sine aemulo com-
plexus. at ego in societatem recepi hospitem Lycurgo
crudeliorem'.
# /loc/972/1/55
  ecce autem, ego dum cum ventis litigo, intravit
pinacothecam senex canus, exercitati vultus et qui vi-
deretur nescio quid magnum promittere, sed cultu
non proinde speciosus, ut facile appareret eum <ex>
hac nota litteratorum esse, quos odisse divites solent.
is ergo ad latus constitit meum . . .
  'ego' inquit 'poeta sum et ut spero non humillimi
spiritus, si modo coronis aliquid credendum est, quas
etiam ad imperitos deferre gratia solet. "quare ergo"
inquis "tam male vestitus es?" propter hoc ipsum.
amor ingenii neminem umquam divitem fecit.
    qui pelago credit, magno se faenore tollit;
    qui pugnas et castra petit, praecingitur auro;
    vilis adulator picto iacet ebrius ostro,
    et qui sollicitat nuptas, ad praemia peccat:
    sola pruinosis horret facundia pannis
    atque inopi lingua desertas invocat artes.
non dubie ita est: si quis vitiorum omnium inimicus
rectum iter vitae coepit insistere, primum propter mo-
rum differentiam odium habet; quis enim potest pro-
bare diversa? deinde qui solas extruere divitias curant,
nihil volunt inter homines melius credi quam quod
ipsi tenent. insectantur itaque, quacumque ratione
possunt, litterarum amatores, ut videantur illi quoque
infra pecuniam positi' *
  'nescio quo modo bonae mentis soror est pau-
pertas' *
  'vellem tam innocens esset frugalitatis meae hostis,
ut deliniri posset. nunc veteranus est latro et ipsis
lenonibus doctior' *
# /loc/972/1/56
  Eumolpus 'in Asiam cum a quaestore essem sti-
pendio eductus, hospitium Pergami accepi. ubi cum
libenter habitarem non solum propter cultum aedicu-
larum, sed etiam propter hospitis formosissimum fi-
lium, excogitavi rationem, qua non essem patri fami-
liae suspectus [amator]. quotiescumque enim in con-
vivio de usu formosorum mentio facta est, tam vehe-
menter excandui, tam severa tristitia violari aures me-
as obsceno sermone nolui, ut me mater praecipue
tamquam unum ex philosophis intueretur. iam ego
coeperam ephebum in gymnasium deducere, ego stu-
dia eius ordinare, ego docere ac praecipere, ne quis
praedator corporis admitteretur in domum *
  forte cum in triclinio iaceremus, quia dies sollemnis
ludum †artaverat† pigritiamque recedendi imposuerat
hilaritas longior, fere circa mediam noctem intellexi
puerum vigilare. itaque timidissimo murmure votum
feci et "domina" inquam "Venus, si ego hunc puerum
basiavero ita ut ille non sentiat, cras illi par columba-
rum donabo". audito voluptatis pretio puer stertere
coepit. itaque aggressus simulantem aliquot basiolis
invasi. contentus hoc principio bene mane surrexi
electumque par columbarum attuli expectanti ac me
voto exsolvi. proxima nocte cum idem liceret, mutavi
optionem et "si hunc" inquam "tractavero improba
manu et ille non senserit, gallos gallinaceos pugnacis-
simos duos donabo patienti". ad hoc votum ephebus
ultro se admovit et, puto, vereri coepit ne ego obdor-
missem. indulsi ergo sollicito, totoque corpore citra
summam voluptatem me ingurgitavi. deinde ut dies
venit, attuli gaudenti quicquid promiseram. ut tertia
nox licentiam dedit, consurrexi . . . ad aurem male
dormientis "dii" inquam "immortales, si ego huic
dormienti abstulero coitum plenum et optabilem, pro
hac felicitate cras puero asturconem Macedonicum
optimum donabo, cum hac tamen exceptione, si ille
non senserit". numquam altiore somno ephebus ob-
dormivit. itaque primum implevi lactentibus papillis
manus, mox basio inhaesi, deinde in unum omnia vota
coniunxi. mane sedere in cubiculo coepit atque expec-
tare consuetudinem meam. scis quanto facilius sit co-
lumbas gallosque gallinaceos emere quam asturco-
nem, et praeter hoc etiam timebam ne tam grande
munus suspectam faceret humanitatem meam. ergo
aliquot horis spatiatus in hospitium reverti nihilque
aliud quam puerum basiavi. at ille circumspiciens ut
cervicem meam iunxit amplexu, "rogo" inquit "domi-
ne, ubi est asturco?" *
# /loc/972/1/57
  cum ob hanc offensam praeclusissem mihi aditum
quem feceram, iterum ad licentiam redii. interpositis
enim paucis diebus cum similis nos casus in eandem
fortunam rettulisset, ut intellexi stertere patrem, roga-
re coepi ephebum ut reverteretur in gratiam mecum,
id est ut pateretur satis fieri sibi, et cetera quae libido
distenta dictat. at ille plane iratus nihil aliud dicebat
nisi hoc: "aut dormi, aut ego iam dicam patri". nihil
est tam arduum quod non improbitas extorqueat.
dum dicit: "patrem excitabo", irrepsi tamen et male
repugnanti gaudium extorsi. at ille non indelectatus
nequitia mea, postquam diu questus est deceptum se
et derisum traductumque inter condiscipulos, quibus
iactasset censum meum, "videris tamen" inquit "non
ero tui similis. si quid vis, fac iterum". ego vero
deposita omni offensa cum puero in gratiam redii
ususque beneficio eius in somnum delapsus sum. sed
non fuit contentus iteratione ephebus plenae maturita-
tis et annis ad patiendum gestientibus. itaque excitavit
me sopitum et "numquid vis?" inquit. et non plane
iam molestum erat munus. utcumque igitur inter an-
helitus sudoresque tritus, quod voluerat accepit, rur-
susque in somnum decidi gaudio lassus. interposita
minus hora pungere me manu coepit et dicere: "quare
non facimus?" tum ego totiens excitatus plane vehe-
menter excandui et reddidi illi voces suas: "aut dormi,
aut ego iam patri dicam"' *
# /loc/972/1/58
  erectus his sermonibus consulere prudentiorem
coepi . . . aetates tabularum et quaedam argumenta
mihi obscura simulque causam desidiae praesentis ex-
cutere, cum pulcherrimae artes perissent, inter quas
pictura ne minimum quidem sui vestigium reliquisset.
tum ille 'pecuniae' inquit 'cupiditas haec tropica insti-
tuit. priscis enim temporibus, cum adhuc nuda virtus
placeret, vigebant artes ingenuae summumque certa-
men inter homines erat, ne quid profuturum saeculis
diu lateret. itaque hercule herbarum omnium sucos
Democritus expressit, et ne lapidum virgultorumque
vis lateret, aetatem inter experimenta consumpsit. Eu-
doxos [quidem] in cacumine excelsissimi montis con-
senuit, ut astrorum caelique motus deprehenderet, et
Chrysippus, ut ad inventionem sufficeret, ter elleboro
animum detersit. verum ut ad plastas convertar, Lys-
ippum statuae unius lineamentis inhaerentem inopia
extinxit, et Myron, qui paene animas hominum fera-
rumque aere comprehendit, non invenit heredem. at
nos vino scortisque demersi ne paratas quidem artes
audemus cognoscere, sed accusatores antiquitatis vitia
tantum docemus et discimus. ubi est dialectica? ubi
astronomia? ubi sapientiae †consultissima† via? quis
umquam venit in templum et votum fecit, si ad elo-
quentiam pervenisset? quis, si philosophiae fontem
attigisset? ac ne bonam quidem mentem aut bonam
valetudinem petunt, sed statim antequam limen [Ca-
pitolii] tangant, alius donum promittit, si propin-
quum divitem extulerit, alius, si thesaurum effoderit,
alius, si ad trecenties sestertium salvus pervenerit. ipse
senatus, recti bonique praeceptor, mille pondo auri
Capitolio promittere solet, et ne quis dubitet pecu-
niam concupiscere, Iovem quoque peculio exornat.
noli ergo mirari, si pictura defecit, cum omnibus diis
hominibusque formosior videatur massa auri quam
quicquid Apelles Phidiasque, Graeculi delirantes, fe-
cerunt. sed video te totum in illa haerere tabula, quae
Troiae halosin ostendit. itaque conabor opus versibus
pandere:
      iam decuma maestos inter ancipites metus
    Phrygas obsidebat messis et vatis fides
    Calchantis atro dubia pendebat metu,
    cum Delio profante [ferro] caesi vertices
    Idae trahuntur scissaque in molem cadunt
    robora, minacem quae figurabunt equum.
    aperitur ingens antrum et obducti specus,
    qui castra caperent. huc decenni proelio
    irata virtus abditur, stipant graves
    Danai recessus, in suo voto latent.
    o patria, pulsas mille credidimus rates
    solumque bello liberum: hoc titulus fero
    incisus, hoc ad fata compositus Sinon
    firmabat et mens semper in damnum potens.
      iam turba portis libera ac bello carens
    in vota properat. fletibus manant genae
    mentisque pavidae gaudium lacrimas habet.
    quas metus abegit. namque Neptuno sacer
    crinem solutus omne Laocoon replet
    clamore vulgus. mox reducta cuspide
    uterum notavit, fata sed tardant manus,
    ictusque resilit et dolis addit fidem.
    iterum tamen confirmat invalidam manum
    altaque bipenni latera pertemptat. fremit
    captiva pubes intus, et dum murmurat,
    roborea moles spirat alieno metu.
    ibat iuventus capta, dum Troiam capit,
    bellumque totum fraude ducebat nova.
      ecce alia monstra: celsa qua Tenedos mare
    dorso replevit, tumida consurgunt freta
    undaque resultat scissa tranquillo †minor†,
    qualis silenti nocte remorum sonus
    longe refertur, cum premunt classes mare
    pulsumque marmor abiete imposita gemit.
    respicimus: angues orbibus geminis ferunt
    ad saxa fluctus, tumida quorum pectora
    rates ut altae lateribus spumas agunt.
    dat cauda sonitum, liberae ponto iubae
    consentiunt luminibus, †fulmineum† iubar
    incendit aequor sibilisque undae fremunt.
    stupuere mentes. infulis stabant sacri
    Phrygioque cultu gemina nati pignora
    Lauconte. quos repente tergoribus ligant
    angues corusci. parvulas illi manus
    ad ora referunt, neuter auxilio sibi,
    uterque fratri: transtulit pietas vices
    morsque ipsa miseros mutuo perdit metu.
    accumulat ecce liberum funus parens,
    infirmus auxiliator. invadunt virum
    iam morte pasti membraque ad terram trahunt.
    iacet sacerdos inter aras victima
    terramque plangit. sic profanatis sacris
    peritura Troia perdidit primum deos.
      iam plena Phoebe candidum extulerat iubar
    minora ducens astra radianti face,
    cum inter sepultos Priamidas nocte et mero
    Danai relaxant claustra et effundunt viros.
    temptant in armis se duces, veluti solet
    nodo remissus Thessali quadrupes iugi
    cervicem et altas quatere ad excursum iubas.
    gladios retractant, commovent orbes manu
    bellumque sumunt. hic graves alius mero
    obtruncat et continuat in mortem ultimam
    somnos, ab aris alius accendit faces
    contraque Troas invocat Troiae sacra.'
# /loc/972/1/59
  * ex is, qui in porticibus spatiabantur, lapides in
Eumolpum recitantem miserunt. at ille, qui plausum
ingenii sui noverat, operuit caput extraque templum
profugit. timui ego ne me †poetam vocaret†. itaque
subsecutus fugientem ad litus perveni, et ut primum
extra teli coniectum licuit consistere, 'rogo' inquam
'quid tibi vis cum isto morbo? minus quam duabus
horis mecum moraris, et saepius poetice quam huma-
ne locutus es. itaque non miror, si te populus lapidi-
bus persequitur. ego quoque sinum meum saxis one-
rabo, ut quotiescumque coeperis a te exire, sanguinem
tibi a capite mittam'. movit ille vultum et 'o mi' inquit
'adulescens, non hodie primum auspicatus sum. immo
quotiens theatrum, ut recitarem aliquid, intravi, hac
me adventicia excipere frequentia solet. ceterum ne
[et] tecum quoque habeam rixandum, toto die me ab
hoc cibo abstinebo'. 'immo' inquam ego 'si eiuras
hodiernam bilem, una cenabimus' *
  mando aedicularum custodi cenulae officium *
  video Gitona cum linteis et strigilibus parieti appli-
citum tristem confusumque. scires non libenter servi-
re. itaque ut experimentum oculorum caperem . . .
convertit ille solutum gaudio vultum et 'miserere' in-
quit 'frater. ubi arma non sunt, libere loquor. eripe
me latroni cruento et qualibet saevitia paenitentiam
iudicis tui puni. satis magnum erit misero solacium,
tua voluntate cecidisse'. supprimere ego querellam iu-
beo, ne quis consilia deprehenderet, relictoque Eu-
molpo—nam in balneo carmen recitabat—per tene-
brosum et sordidum egressum extraho Gitona raptim-
que in hospitium meum pervolo. praeclusis deinde
foribus invado pectus amplexibus et perfusum os la-
crimis vultu meo contero. diu vocem neuter invenit;
nam puer etiam singultibus crebris amabile pectus
quassaverat. 'o facinus' inquam 'indignum, quod amo
te quamvis relictus, et in hoc pectore, cum vulnus
ingens fuerit, cicatrix non est. quid dicis, peregrini
amoris concessio? dignus hac iniuria fui?' postquam se
amari sensit, supercilium altius sustulit . . .
# /loc/972/1/60
  'nec amoris arbitrium ad alium iudicem <de>tuli.
sed nihil iam queror, nihil iam memini, si bona fide
paenitentiam emendas'. haec cum inter gemitus lacri-
masque fudissem, detersit ille pallio vultum et 'quae-
so' inquit 'Encolpi, fidem memoriae tuae appello: ego
te reliqui an tu <me> prodidisti? equidem fateor et
prae me fero: cum duos armatos viderem, ad fortio-
rem confugi'. exosculatus pectus sapientia plenum
inieci cervicibus manus, et ut facile intellegeret redisse
me in gratiam et optima fide reviviscentem amicitiam,
toto pectore adstrinxi.
  et iam plena nox erat mulierque cenae mandata
curaverat, cum Eumolpus ostium pulsat. interrogo
ego: 'quot estis?' obiterque per rimam foris speculari
diligentissime coepi, num Ascyltos una venisset.
deinde ut solum hospitem vidi, momento recepi. ille
ut se in grabatum reiecit viditque Gitona in conspectu
ministrantem, movit caput et 'laudo' inquit 'Ganyme-
dem. oportet hodie bene sit'. non delectavit me tam
curiosum principium timuique ne in contubernium
recepissem Ascylti parem. instat Eumolpus, et cum
puer illi potionem dedisset, 'malo te' inquit 'quam
balneum totum' siccatoque avide poculo negat sibi
umquam acidius fuisse. 'nam et dum lavor' ait 'paene
vapulavi, quia conatus sum circa solium sedentibus
carmen recitare, et postquam de balneo [tamquam de
theatro] eiectus sum, circuire omnes angulos coepi et
clara voce Encolpion clamitare. ex altera parte iuvenis
nudus, qui vestimenta perdiderat, non minore clamo-
ris indignatione Gitona flagitabat. et me quidem pueri
tamquam insanum imitatione petulantissima derise-
runt, illum autem frequentia ingens circumvenit cum
plausu et admiratione timidissima. habebat enim in-
guinum pondus tam grande, ut ipsum hominem laci-
niam fascini crederes. o iuvenem laboriosum: puto
illum pridie incipere, postero die finire. itaque statim
invenit auxilium; nescio quis enim, eques Romanus ut
aiebant infamis, sua veste errantem circumdedit ac
domum abduxit, credo, ut tam magna fortuna solus
uteretur. at ego ne mea quidem vestimenta ab officio-
so <custode> recepissem, nisi notorem dedissem. tan-
to magis expedit inguina quam ingenia fricare.' haec
Eumolpo dicente mutabam ego frequentissime vul-
tum, iniuriis scilicet inimici mei hilaris, commodis
tristis. utcumque tamen, tamquam non agnoscerem
fabulam, tacui et cenae ordinem explicui *
# /loc/972/1/61
  'vile est quod licet, et animus errore laetus iniurias
diligit.
    ales Phasiacis petita Colchis
    atque Afrae volucres placent palato,
    quod non sunt faciles: at albus anser
    et pictis anas involuta pennis
    plebeium sapit. ultimis ab oris
    attractus scarus atque arata Syrtis
    si quid naufragio dedit, probatur:
    mullus iam gravis est. amica vincit
    uxorem. rosa cinnamum veretur.
    quicquid quaeritur, optimum videtur.'
  'hoc est' inquam 'quod promiseras, ne quem hodie
versum faceres? per fidem, saltem nobis parce, qui te
numquam lapidavimus. nam si aliquis ex is, qui in
eodem synoecio potant, nomen poetae olfecerit, to-
tam concitabit viciniam et nos omnes sub eadem causa
obruet. miserere et aut pinacothecam aut balneum
cogita.' sic me loquentem obiurgavit Giton, mitissi-
mus puer, et negavit recte facere, quod seniori convi-
ciarer simulque oblitus officii mensam, quam humani-
tate posuissem, contumelia tollerem, multaque alia
moderationis verecundiaeque verba, quae formam
eius egregie decebant *
  Eumolpus {⁴¹ad Gitonem}⁴¹ 'o felicem' inquit 'matrem
tuam, quae te talem peperit: macte virtute esto.
raram fecit mixturam cum sapientia forma. itaque ne
putes te tot verba perdidisse, amatorem invenisti. ego
laudes tuas carminibus implebo. ego paedagogus et
custos etiam quo non iusseris sequar. nec iniuriam
Encolpius accipit, alium amat.' profuit etiam Eumol-
po miles ille, qui mihi abstulit gladium; alioquin quem
animum adversus Ascylton sumpseram, eum in Eu-
molpi sanguinem exercuissem. nec fefellit hoc Gitona.
itaque extra cellam processit tamquam aquam peteret,
iramque meam prudenti absentia extinxit. paululum
ergo intepescente saevitia 'Eumolpe' inquam 'iam ma-
lo vel carminibus loquaris quam eiusmodi tibi vota
proponas. et ego iracundus sum et tu libidinosus: vide
quam non conveniat his moribus. puta igitur me fu-
riosum esse, cede insaniae, id est ocius foras exi'.
confusus hac denuntiatione Eumolpus non quaesiit
iracundiae causam, sed continuo limen egressus addu-
xit repente ostium cellae meque nihil tale expectantem
inclusit, exemitque raptim clavem et ad Gitona inves-
tigandum cucurrit.
# /loc/972/1/62
  inclusus ego suspendio vitam finire constitui. et iam
semicinctio <lecti> stantis ad parietem spondam vin-
xeram cervicesque nodo condebam, cum reseratis fo-
ribus intrat Eumolpus cum Gitone meque a fatali iam
meta revocat ad lucem. Giton praecipue ex dolore in
rabiem efferatus tollit clamorem, me utraque manu
impulsum praecipitat super lectum <et> 'erras' inquit
'Encolpi, si putas contingere posse ut ante moriaris.
prior coepi; in Ascylti hospitio gladium quaesivi. ego
si te non invenissem, periturus <per> praecipitia fui.
et ut scias non longe esse quaerentibus mortem, specta
invicem quod me spectare voluisti'. haec locutus mer-
cennario Eumolpi novaculam rapit et semel iterumque
cervice percussa ante pedes collabitur nostros. excla-
mo ego attonitus, secutusque labentem eodem ferra-
mento ad mortem viam quaero. sed neque Giton ulla
erat suspicione vulneris laesus neque ego ullum sentie-
bam dolorem. rudis enim novacula et in hoc retusa, ut
pueris discentibus audaciam tonsoris daret, instruxe-
rat thecam. ideoque nec mercennarius ad raptum fer-
ramentum expaverat nec Eumolpus interpellaverat
mimicam mortem.
  dum haec fabula inter amantes luditur, deversitor
cum parte cenulae intervenit, contemplatusque foedis-
simam iacentium volutationem 'rogo' inquit 'ebrii
estis an fugitivi an utrumque? quis autem grabatum
illum erexit, aut quid sibi vult tam furtiva molitio? vos
mehercules ne mercedem cellae daretis fugere nocte in
publicum voluistis. sed non impune. iam enim faxo
sciatis non viduae hanc insulam esse sed M. Mannicii.'
exclamat Eumolpus 'etiam minaris?' simulque os ho-
minis palma excussissima pulsat. ille †tot hospitum
potionibus liber† urceolum fictilem in Eumolpi caput
iaculatus est solvitque clamantis frontem et de cella se
proripuit. Eumolpus contumeliae impatiens rapit lig-
neum candelabrum sequiturque abeuntem et creberri-
mis ictibus supercilium suum vindicat. fit concursus
familiae hospitumque ebriorum frequentia. ego autem
nactus occasionem vindictae Eumolpum excludo, red-
ditaque scordalo vice sine aemulo scilicet et cella utor
et nocte.
# /loc/972/1/63
  interim coctores insulariique mulcant exclusum et
alius veru extis stridentibus plenum in oculos eius
intentat, alius furca de carnario rapta statum proelian-
tis componit. anus praecipue lippa, sordidissimo prae-
cincta linteo, soleis ligneis imparibus imposita, canem
ingentis magnitudinis catena trahit instigatque in Eu-
molpon. sed ille candelabro se ab omni periculo vindi-
cabat. videbamus nos omnia per foramen valvae, quod
paulo ante ansa ostioli rupta laxaverat, favebamque
ego vapulanti. Giton autem non oblitus misericordiae
suae reserandum esse ostium succurrendumque peri-
clitanti censebat. ego durante adhuc iracundia non
continui manum, sed caput miserantis stricto acuto-
que articulo percussi. et ille quidem flens consedit in
lecto. ego autem alternos opponebam foramini oculos
iniuriaque Eumolpi velut quodam cibo me replebam
advocationemque commendabam, cum procurator in-
sulae Bargates a cena excitatus a duobus lecticariis in
mediam rixam perfertur; nam erat etiam pedibus
aeger. is ut rabiosa barbaraque voce in ebrios fugiti-
vosque diu peroravit, respiciens ad Eumolpon 'o poe-
tarum' inquit 'disertissime, tu eras? et non discedunt
ocius nequissimi servi manusque continent a rixa?' *
  Bargates procurator {⁴¹ad Eumolpum}⁴¹ 'contubernalis
mea mihi fastum facit. ita, si me amas, maledic illam
versibus, ut habeat pudorem' *
# /loc/972/1/64
  dum Eumolpus cum Bargate in secreto loquitur,
intrat stabulum praeco cum servo publico aliaque sane
<non> modica frequentia, facemque fumosam magis
quam lucidam quassans haec proclamavit: 'puer in
balneo paulo ante aberravit, annorum circa XVI, cris-
pus, mollis, formosus, nomine Giton. si quis eum
reddere aut commonstrare voluerit, accipiet nummos
mille.' nec longe a praecone Ascyltos stabat amictus
discoloria veste atque in lance argentea indicium et
fidem praeferebat. imperavi Gitoni ut raptim graba-
tum subiret annecteretque pedes et manus institis,
quibus sponda culcitam ferebat, ac sic ut olim Ulixes
†pro† arieti adhaesisset, extentus infra grabatum scru-
tantium eluderet manus. non est moratus Giton impe-
rium momentoque temporis inseruit vinculo manus et
Ulixem astu simillimo vicit. ego ne suspicioni relin-
querem locum, lectulum vestimentis implevi uniusque
hominis vestigium ad corporis mei mensuram figu-
ravi.
  interim Ascyltos ut pererravit omnes cum viatore
cellas, venit ad meam, et hoc quidem pleniorem spem
concepit quo diligentius oppessulatas invenit fores.
publicus vero servus insertans commissuris securem
claustrorum [in]firmitatem laxavit. ego ad genua
Ascylti procubui et per memoriam amicitiae perque
societatem miseriarum petii ut saltem ostenderet fra-
trem. immo ut fidem haberent fictae preces, 'scio te'
inquam 'Ascylte, ad occidendum me venisse. quo
enim secures attulisti? itaque satia iracundiam tuam:
praebeo ecce cervicem, funde sanguinem, quem sub
praetextu quaestionis petisti.' amolitur Ascyltos invi-
diam et se vero nihil aliud quam fugitivum suum dixit
quaerere, nec mortem hominis concupisse [nec] sup-
plicis, utique eius quem <etiam> post fatalem rixam
habuisset carissimum. at non servus publicus tam lan-
guide agit, sed raptam cauponi harundinem subter
lectum mittit omniaque etiam foramina parietum
scrutatur. subducebat Giton ab ictu corpus et retento
timidissime spiritu ipsos sciniphes ore tangebat . . .
# /loc/972/1/65
  Eumolpus autem, quia effractum ostium cellae ne-
minem poterat excludere, irrumpit perturbatus et
'mille' inquit 'nummos inveni; iam enim persequar
abeuntem praeconem et in potestate tua esse Gitonem
meritissima proditione monstrabo'. genua ego perse-
verantis amplector, ne morientes vellet occidere, et
'merito' inquam 'excandesceres, si posses perditum
ostendere. nunc inter turbam puer fugit, nec quo abie-
rit suspicari possum. per fidem, Eumolpe, reduc pue-
rum et vel Ascylto redde'. dum haec ego iam credenti
persuadeo, Giton collectione spiritus plenus ter conti-
nuo ita sternutavit ut grabatum concuteret. ad quem
motum Eumolpus conversus salvere Gitona iubet. re-
mota etiam culcita videt Ulixem, cui vel esuriens Cy-
clops potuisset parcere. mox conversus ad me 'quid
est' inquit 'latro? ne deprehensus quidem ausus es
mihi verum dicere. immo ni deus quidam humanarum
rerum arbiter pendenti puero excussisset indicium,
elusus circa popinas errarem' *
  Giton longe blandior quam ego, primum araneis
oleo madentibus vulnus, quod in supercilio factum
erat, coartavit. mox palliolo suo laceratam mutavit
vestem, amplexusque iam mitigatum osculis tamquam
fomentis aggressus est et 'in tua' inquit 'pater carissi-
me, in tua sumus custodia. si Gitona tuum amas,
incipe velle servare. utinam me solum inimicus ignis
hauriret vel hibernum invaderet mare. ego enim om-
nium scelerum materia, ego causa sum. si perirem,
conveniret inimicis' *
# /loc/972/1/66
  Eumolpus 'ego sic semper et ubique vixi, ut
ultimam quamque lucem tamquam non redituram
consumerem' *
  profusis ego lacrimis rogo quaesoque ut mecum
quoque redeat in gratiam: neque enim in amantium
esse potestate furiosam aemulationem. daturum ta-
men operam ne aut dicam aut faciam amplius quo
possit offendi. tantum omnem scabitudinem animo
tamquam bonarum artium magister delevet sine cica-
trice. 'incultis asperisque regionibus diutius nives
haerent, ast ubi aratro domefacta tellus nitet, dum
loqueris levis pruina dilabitur. similiter in pectoribus
ira considit: feras quidem mentes obsidet, eruditas
praelabitur.' 'ut scias' inquit Eumolpus 'verum esse
quod dicis, ecce etiam osculo iram finio. itaque, quod
bene eveniat, expedite sarcinulas et vel sequimini me
vel, si mavultis, ducite'. adhuc loquebatur, cum cre-
puit ostium impulsum, stetitque in limine barbis hor-
rentibus nauta et 'moraris' inquit 'Eumolpe, tamquam
†propudium† ignores'. haud mora, omnes consurgi-
mus, et Eumolpus quidem mercennarium suum iam
olim dormientem exire cum sarcinis iubet; ego cum
Gitone quicquid erat in iter compono et adoratis side-
ribus intro navigium *
  'molestum est quod puer hospiti placet. quid
autem? non commune est quod natura optimum fecit?
sol omnibus lucet. luna innumerabilibus comitata si-
deribus etiam feras ducit ad pabulum. quid aquis dici
formosius potest? in publico tamen manant. solus
ergo amor furtum potius quam praemium erit? immo
vero nolo habere bona nisi quibus populus inviderit.
unus, et senex, non erit gravis; etiam cum voluerit
aliquid sumere, opus anhelitu prodet.' haec ut infra
fiduciam posui fraudavique animum dissidentem, coe-
pi somnum obruto tunicula capite mentiri.
# /loc/972/1/67
  sed repente quasi destruente fortuna constantiam
meam eiusmodi vox super constratum puppis conge-
muit: 'ergo me derisit?' et haec quidem virilis et paene
auribus meis familiaris animum palpitantem percussit.
ceterum eadem indignatione mulier lacerata ulterius
excanduit et 'si quis deus manibus meis' inquit 'Gito-
na imponeret, quam bene exulem exciperem'. uterque
nostrum tam inexpectato ictus sono amiserat sangui-
nem. ego praecipue quasi somnio quodam turbulento
circumactus diu vocem collegi tremebundisque mani-
bus Eumolpi iam in soporem labentis laciniam duxi et
'per fidem' inquam 'pater, cuius haec navis est, aut
quos vehat dicere potes?' inquietatus ille moleste tulit
et 'hoc erat' inquit 'quod placuerat tibi, ut subter
constratum navis occuparemus secretissimum locum,
ne nos patereris requiescere? quid porro ad rem perti-
net, si dixero Licham Tarentinum esse dominum hu-
iusce navigii, qui Tryphaenam exulem Tarentum fe-
rat?' intremui post hoc fulmen attonitus, iuguloque
detecto 'aliquando' inquam 'totum me, Fortuna, vi-
cisti'. nam Giton quidem super pectus meum positus
diu animam egit. deinde ut effusus sudor utriusque
spiritum revocavit, comprehendi Eumolpi genua et
'miserere' inquam 'morientium, id est pro consortio
studiorum commoda manum; mors venit, quae nisi
per te <non> licet, potest esse pro munere'. inundatus
hac Eumolpus invidia iurat per deos deasque se neque
scire quid acciderit nec ullum dolum malum consilio
adhibuisse, sed mente simplicissima et vera fide in
navigium comites induxisse, quo ipse iam pridem fue-
rit usurus. 'quae autem hic insidiae sunt' inquit 'aut
quis nobiscum Hannibal navigat? Lichas Tarentinus,
homo verecundissimus et non tantum huius navigii
dominus quod regit, sed fundorum etiam aliquot et
familiae negotiantis, onus deferendum ad mercatum
conducit. hic est Cyclops ille et archipirata, cui vectu-
ram debemus; et praeter hunc Tryphaena, omnium
feminarum formosissima, quae voluptatis causa huc
atque illuc vectatur.' 'hi sunt' inquit Giton 'quos fugi-
mus' simulque raptim causas odiorum et instans peri-
culum trepidanti Eumolpo exponit. confusus ille et
consilii egens iubet quemque suam sententiam prome-
re et 'fingite' inquit 'nos antrum Cyclopis intrasse.
quaerendum est aliquod effugium, nisi naufragium
†ponimus† et omni nos periculo liberamus.' 'immo'
inquit Giton 'persuade gubernatori ut in aliquem por-
tum navem deducat, non sine praemio scilicet, et affir-
ma ei impatientem maris fratrem tuum in ultimis esse.
poteris hanc simulationem et vultus confusione et la-
crimis obumbrare, ut misericordia permotus guberna-
tor indulgeat tibi.' negavit hoc Eumolpus fieri posse,
'quia magna' inquit 'navigia portubus se curvatis insi-
nuant, nec tam cito fratrem defecisse veri simile erit.
accedit his quod forsitan Lichas officii causa visere
languentem desiderabit. vides quam valde nobis expe-
diat ultro dominum ad fugientes accersere. sed finge
navem ab ingenti posse cursu deflecti et Licham non
utique circumiturum aegrorum cubilia: quomodo
possumus egredi nave, ut non conspiciamur a cunctis?
opertis capitibus an nudis? opertis, et quis non dare
manum languentibus volet? nudis, et quid erit aliud
quam se ipsos proscribere?' 'quin potius' inquam ego
'ad temeritatem confugimus et per funem lapsi de-
scendimus in scapham praecisoque vinculo reliqua
fortunae committimus? nec ego in hoc periculum Eu-
molpon arcesso. quid enim attinet innocentem alieno
periculo imponere? contentus sum, si nos descenden-
tes adiuverit casus.' 'non imprudens' inquit 'consi-
lium' Eumolpos 'si aditum haberet. quis enim non
euntes notabit? utique gubernator, qui pervigil nocte
siderum quoque motus custodit. et utcumque imponi
vel <nil> dormienti posset, si per aliam partem navis
fuga quaereretur: nunc per puppim, per ipsa guberna-
cula delabendum est, a quorum regione funis descen-
dit [qui scaphae custodiam tenet]. praeterea illud mi-
ror, Encolpi, tibi non succurrisse, unum nautam sta-
tionis perpetuae interdiu noctuque iacere in scapha,
nec posse inde custodem nisi aut caede expelli aut
praecipitari viribus. quod an fieri possit interrogate
audaciam vestram. nam quod ad meum quidem comi-
tatum attinet, nullum recuso periculum quod salutis
spem ostendit. nam sine causa [quidem] spiritum tam-
quam rem vacuam impendere ne vos quidem existimo
velle. videte numquid hoc placeat: ego vos in duas iam
pelles coniciam vinctosque loris inter vestimenta pro
sarcinis habebo, apertis scilicet aliquatenus labris, qui-
bus et spiritum recipere possitis et cibum. conclamabo
deinde nocte servos poenam graviorem timentes prae-
cipitasse se in mare. deinde cum ventum fuerit in
portum, sine ulla suspicione pro sarcinis vos efferam.'
'ita vero' inquam ego 'tamquam solidos alligaturus,
quibus non soleat venter iniuriam facere? an tamquam
eos qui sternutare non soleamus nec stertere? an quia
hoc genus furti semel [mea] feliciter cessit? sed finge
una die vinctos posse durare: quid ergo si diutius aut
tranquillitas nos tenuerit aut adversa tempestas? quid
facturi sumus? vestes quoque diutius vinctas ruga
consumit, et chartae alligatae mutant figuram. iuve-
nes adhuc laboris expertes statuarum ritu patiemur
pannos et vincla?' *
'adhuc aliquod iter salutis quaerendum est. inspicite
quod ego inveni. Eumolpus tamquam litterarum stu-
diosus utique atramentum habet. hoc ergo remedio
mutemus colores a capillis usque ad ungues. ita tam-
quam servi Aethiopes et praesto tibi erimus sine tor-
mentorum iniuria hilares et permutato colore impone-
mus inimicis.' 'quidni?' inquit Giton 'etiam circumci-
de nos, ut Iudaei videamur, et pertunde aures, ut
imitemur Arabes, et increta facies, ut suos Gallia cives
putet: tamquam hic solus color figuram possit perver-
tere et non multa una oporteat consentiant, ut omni
ratione mendacium constet. puta infectam medicami-
ne faciem diutius durare posse; finge nec aquae asper-
ginem imposituram aliquam corpori maculam nec ves-
tem atramento adhaesuram, quod frequenter etiam
non accersito ferrumine infigitur: age, numquid et
labra possumus tumore taeterrimo implere? numquid
et crines calamistro convertere? numquid et frontes
cicatricibus scindere? numquid et crura in orbem pan-
dere? numquid et talos ad terram deducere? numquid
<et> barbam peregrina ratione figurare? color arte
compositus inquinat corpus, non mutat. audite quid
timenti succurrerit: praeligemus vestibus capita et nos
in profundum mergamus.' 'nec istud dii hominesque
patiantur' Eumolpus exclamat 'ut vos tam turpi exitu
vitam finiatis. immo potius facite quod iubeo. mer-
cennarius meus, ut ex novacula comperistis, tonsor
est: hic continuo radat utriusque non solum capita sed
etiam supercilia. sequar ego frontes notans inscriptio-
ne sollerti, ut videamini stigmate esse puniti. ita eae-
dem litterae et suspicionem declinabunt quaerentium
et vultus umbra supplicii tegent.'
# /loc/972/1/68
  non est dilata fallacia, sed ad latus navigii furtim
processimus capitaque cum superciliis denudanda
tonsori praebuimus. implevit Eumolpus frontes utri-
usque ingentibus litteris et notum fugitivorum epi-
gramma per totam faciem liberali manu duxit. unus
forte ex vectoribus, qui acclinatus lateri navis exonera-
bat stomachum nausea gravem, notavit sibi ad lunam
tonsorem intempestivo inhaerentem ministerio, exe-
cratusque omen, quod imitaretur naufragorum ulti-
mum votum, in cubile reiectus est. nos dissimulata
nauseantis devotione ad ordinem tristitiae redimus,
silentioque compositi reliquas noctis horas male sopo-
rati consumpsimus *
  Lichas 'videbatur mihi secundum quietem Priapus
dicere: "Encolpion quod quaeris, scito a me in navem
tuam esse perductum".' exhorruit Tryphaena et 'pu-
tes' inquit 'una nos dormiisse; nam et mihi simula-
crum Neptuni, quod Bais <in> tetrastylo notaveram,
videbatur dicere: "in nave Lichae Gitona invenies".'
'hinc scies' inquit Eumolpus 'Epicurum hominem esse
divinum, qui eiusmodi ludibria facetissima ratione
condemnat' . . .
  ceterum Lichas ut Tryphaenae somnium expiavit,
'quis' inquit 'prohibet navigium scrutari, ne videamur
divinae mentis opera damnare?' . . .
# /loc/972/1/69
  is qui nocte miserorum furtum deprehenderat, He-
sus nomine, subito proclamat: 'ergo illi [qui] sunt, qui
nocte ad lunam radebantur pessimo medius fidius
exemplo? audio enim non licere cuiquam mortalium
in nave neque ungues neque capillos deponere nisi
cum pelago ventus irascitur'. excanduit Lichas hoc
sermone turbatus et 'itane' inquit 'capillos aliquis in
nave praecidit, et hoc nocte intempesta? attrahite
ocius nocentes in medium, ut sciam quorum capitibus
debeat navigium lustrari'. 'ego' inquit Eumolpus 'hoc
iussi. nec in eodem futurus navigio auspicium mihi
feci, sed quia [nocentes] horridos longosque habebant
capillos, ne viderer de nave carcerem facere, iussi
squalorem damnatis auferri; simul ut notae quoque
litterarum non obumbratae comarum praesidio totae
ad oculos legentium acciderent. inter cetera apud
communem amicam consumpserunt pecuniam meam,
a qua illos proxima nocte extraxi mero unguentisque
perfusos. ad summam, adhuc patrimonii mei reliquias
olent' . . .
  itaque ut tutela navis expiaretur, placuit quadrage-
nas utrique plagas imponi. nulla ergo fit mora: aggre-
diuntur nos furentes nautae cum funibus temptantque
vilissimo sanguine tutelam placare. et ego quidem tres
plagas Spartana nobilitate concoxi. ceterum Giton se-
mel ictus tam valde exclamavit, ut Tryphaenae aures
notissima voce repleret. non solum ergo <ea> turbata
est, sed ancillae etiam omnes familiari sono inductae
ad vapulantem decurrunt. iam Giton mirabili forma
exarmaverat nautas coeperatque etiam sine voce sae-
vientes rogare, cum ancillae pariter proclamant: 'Gi-
ton est, Giton, inhibete crudelissimas manus; Giton
est, domina, succurre'. deflectit aures Tryphaena iam
sua sponte credentes raptimque ad puerum devolat.
Lichas, qui me optime noverat, tamquam et ipse vo-
cem audisset, accurrit et nec manus nec faciem meam
consideravit, sed continuo ad inguina mea luminibus
deflexis movit officiosam manum et 'salve' inquit 'En-
colpi'. miretur nunc aliquis Ulixis nutricem post vice-
simum annum cicatricem invenisse originis indicem,
cum homo prudentissimus confusis omnibus corporis
indiciorumque lineamentis ad unicum fugitivi argu-
mentum tam docte pervenerit. Tryphaena lacrimas
effudit decepta supplicio—vera enim stigmata crede-
bat captivorum frontibus impressa—sciscitarique sub-
missius coepit, quod ergastulum intercepisset erran-
tes, aut cuius tam crudeles manus in hoc supplicium
durassent. meruisse quidem contumeliam aliquam fu-
gitivos, quibus in odium bona sua venissent . . .
concitatus iracundia prosiliit Lichas et 'o te' inquit
'feminam simplicem, tamquam vulnera ferro praepa-
rata litteras biberint. utinam quidem hac se inscriptio-
ne frontis maculassent: haberemus nos extremum so-
lacium. nunc mimicis artibus petiti sumus et adum-
brata inscriptione derisi'.
# /loc/972/1/70
  volebat Tryphaena misereri, quia non totam volup-
tatem perdiderat, sed Lichas memor adhuc uxoris cor-
ruptae iniuriarumque, quas in Herculis porticu acce-
perat, turbato vehementius vultu proclamat: 'deos im-
mortales rerum humanarum agere curam, puto, intel-
lexisti, o Tryphaena. nam imprudentes noxios in nos-
trum induxere navigium, et quid fecissent admonue-
runt pari somniorum consensu. ita vide ut possit illis
ignosci, quos ad poenam ipse deus deduxit. quod ad
me attinet, non sum crudelis, sed vereor ne quod
remisero patiar'. tam superstitiosa oratione Tryphae-
na mutata negat se interpellare supplicium, immo ac-
cedere etiam iustissimae ultioni. nec se minus grandi
vexatam iniuria quam Licham, cuius pudoris dignitas
in contione proscripta sit *
  Eumolpus 'me, ut puto, hominem non ignotum,
elegerunt ad hoc officium [legatum] petieruntque ut se
reconciliarem aliquando amicissimis. nisi forte putatis
iuvenes casu in has plagas incidisse, cum omnis vector
nihil prius quaerat quam cuius se diligentiae credat.
flectite ergo mentes satisfactione lenitas, et patimini
liberos homines ire sine iniuria quo destinant. saevi
quoque implacabilesque domini crudelitatem suam
impediunt, si quando paenitentia fugitivos reduxit, et
dediticiis hostibus parcimus. quid ultra petitis aut
quid vultis? in conspectu vestro supplices iacent iuve-
nes, ingenui honesti, et quod utroque potentius est,
familiaritate vobis aliquando coniuncti. si mehercules
intervertissent pecuniam vestram, si fidem proditione
laesissent, satiari tamen potuissetis hac poena quam
videtis. servitia ecce in frontibus cernitis et vultus
ingenuos voluntaria poenarum lege proscriptos.' in-
terpellavit deprecationem [supplicis] Lichas et 'noli'
inquit 'causam confundere, sed impone singulis mo-
dum. ac primum omnium, si ultro venerunt, cur nu-
davere crinibus capita? vultum enim qui permutat,
fraudem parat, non satisfactionem. deinde, si gratiam
te legato moliebantur, quid ita omnia fecisti, ut quos
tuebaris absconderes? ex quo apparet casu incidisse
noxios in plagas et te artem quaesisse, qua nostrae
animadversionis impetum eluderes. nam quod invi-
diam facis nobis ingenuos honestosque clamando, vi-
de ne deteriorem facias confidentia causam. quid de-
bent laesi facere, ubi rei ad poenam confugiunt? at
enim amici fuerunt nostri: eo maiora meruerunt sup-
plicia; nam qui ignotos laedit, latro appellatur, qui
amicos, paulo minus quam parricida.' resolvit Eumol-
pos tam iniquam declamationem et 'intellego' inquit
'nihil magis obesse iuvenibus miseris quam quod noc-
te deposuerunt capillos: hoc argumento incidisse in
navem videntur, non venisse. quod velim tam candide
ad aures vestras perveniat quam simpliciter gestum
est. voluerunt enim antequam conscenderent exonera-
re capita molesto et supervacuo pondere, sed celerior
ventus distulit curationis propositum. nec tamen pu-
taverunt ad rem pertinere, ubi inciperent quod placue-
rat ut fieret, quia nec omen nec legem navigantium
noverant.' 'quid' inquit Lichas 'attinuit supplices ra-
dere? nisi forte miserabiliores calvi solent esse. quam-
quam quid attinet veritatem per interpretem quaerere?
quid dicis tu, latro? quae [sola] salamandra supercilia
tua exussit? cui deo crinem vovisti? pharmace, re-
sponde.'
# /loc/972/1/71
  obstupueram ego supplicii metu pavidus, nec quid
in re manifestissima dicerem inveniebam. turbatus et
deformis . . . praeter spoliati capitis dedecus superci-
liorum etiam aequalis cum fronte calvities, ut nihil nec
facere deceret nec dicere. ut vero spongia uda facies
plorantis detersa est et liquefactum per totum os atra-
mentum omnia scilicet lineamenta fuliginea nube con-
fudit, in odium se ira convertit. . . . negat Eumolpus
passurum se, ut quisquam ingenuos contra fas legem-
que contaminet, interpellatque saevientium minas non
solum voce sed etiam manibus. aderat interpellanti
mercennarius comes et unus alterque infirmissimus
vector, solacia magis litis quam virium auxilia. nec
quicquam pro me deprecabar, sed intentans in oculos
Tryphaenae manus usurum me viribus meis clara libe-
raque voce clamavi, ni abstineret a Gitone iniuriam
mulier damnata et in toto navigio sola verberanda.
accenditur audacia mea iratior Lichas, indignaturque
quod ego relicta mea causa tantum pro alio clamo. nec
minus Tryphaena contumelia saevit accensa totiusque
navigii turbam diducit in partes. hinc mercennarius
[tonsor] ferramenta sua nobis et ipse armatus distri-
buit, illinc Tryphaenae familia nudas expedit manus,
ac ne ancillarum quidem clamor aciem destituit, uno
tantum gubernatore relicturum se navis ministerium
denuntiante, si non desinat rabies libidine perditorum
collecta. nihilo minus tamen perseverat dimicantium
furor, illis pro ultione, nobis pro vita pugnantibus.
multi ergo utrimque sine morte labuntur, plures
cruenti vulneribus referunt veluti ex proelio pedem,
nec tamen cuiusquam ira laxatur. tunc fortissimus
Giton ad virilia sua admovit novaculam infestam, mi-
natus se abscisurum tot miseriarum causam, inhibuit-
que Tryphaena tam grande facinus non dissimulata
missione. saepius ego cultrum tonsorium super iugu-
lum meum posui, non magis me occisurus, quam
Giton quod minabatur facturus. audacius tamen ille
tragoediam implebat, quia sciebat se illam habere no-
vaculam, qua iam sibi cervicem praeciderat. stante
ergo utraque acie, cum appareret futurum non tralati-
cium bellum, aegre expugnavit gubernator, ut caduce-
atoris more Tryphaena indutias faceret. data ergo ac-
ceptaque ex more patrio fide protendit ramum oleae a
tutela navigii raptum, atque in colloquium venire ausa
    'quis furor' exclamat 'pacem convertit in arma?
    quid nostrae meruere manus? non Troius heros
    hac in classe vehit decepti pignus Atridae,
    nec Medea furens fraterno sanguine pugnat.
    sed contemptus amor vires habet. ei mihi, fata
    hos inter fluctus quis raptis evocat armis?
    cui non est mors una satis? ne vincite pontum
    gurgitibusque feris alios immittite fluctus.'
# /loc/972/1/72
  haec ut turbato clamore mulier effudit, haesit pau-
lisper acies, revocataeque ad pacem manus intermisere
bellum. utitur paenitentiae occasione dux Eumolpos
et castigato ante vehementissime Licha tabulas foede-
ris signat, quis haec formula erat: 'ex tui animi senten-
tia, ut tu, Tryphaena, neque iniuriam tibi factam a
Gitone quereris, neque si quid ante hunc diem factum
est obicies vindicabisve aut ullo alio genere persequen-
dum curabis; ut tu nihil imperabis puero repugnanti,
non amplexum, non osculum, non coitum venere
constrictum, nisi pro qua re praesentes numeraveris
denarios centum. item, Licha, ex tui animi sententia,
ut tu Encolpion nec verbo contumelioso insequeris
nec vultu, neque quaeres ubi nocte dormiat, aut [si
quaesieris] pro singulis iniuriis numerabis praesentes
denarios ducenos.' in haec verba foederibus composi-
tis arma deponimus, et ne residua in animis etiam
post iusiurandum ira remaneret, praeterita aboleri
osculis placet. exhortantibus universis odia detumes-
cunt, epulaeque ad certamen prolatae conciliant hilari-
tate concordiam. exsonat ergo cantibus totum navi-
gium, et quia repentina tranquillitas intermiserat cur-
sum, alius exultantes quaerebat fuscina pisces, alius
hamis blandientibus convellebat praedam repugnan-
tem. ecce etiam per antemnam pelagiae consederant
volucres, quas textis harundinibus peritus artifex teti-
git; illae viscatis illigatae viminibus deferebantur ad
manus. tollebat plumas aura volitantes, pinnasque per
maria inanis spuma torquebat.
# /loc/972/1/73
  iam Lichas redire mecum in gratiam coeperat, iam
Tryphaena Gitona extrema parte potionis spargebat,
cum Eumolpus et ipse vino solutus dicta voluit in
calvos stigmososque iaculari, donec consumpta frigi-
dissima urbanitate rediit ad carmina sua coepitque
capillorum elegidarion dicere:
    'quod solum formae decus est, cecidere capilli,
      vernantesque comas tristis abegit hiemps.
    nunc umbra nudata sua iam tempora maerent,
      areaque attritis ridet adusta pilis.
    o fallax natura deum: quae prima dedisti
      aetati nostrae gaudia, prima rapis' *
    'infelix, modo crinibus nitebas
    Phoebo pulchrior et sorore Phoebi.
    at nunc levior aere vel rotundo
    horti tubere, quod creavit unda,
    ridentes fugis et times puellas.
    ut mortem citius venire credas,
    scito iam capitis perisse partem.'
  plura volebat proferre, credo, et ineptiora praeteri-
tis, cum ancilla Tryphaenae Gitona in partem navis
inferiorem ducit corymbioque dominae pueri adornat
caput. immo supercilia etiam profert de pyxide scite-
que iacturae lineamenta secuta totam illi formam suam
reddidit. agnovit Tryphaena verum Gitona, lacrimis-
que turbata tunc primum bona fide puero basium
dedit. ego etiam si repositum in pristinum decorem
puerum gaudebam, abscondebam tamen frequentius
vultum intellegebamque me non tralaticia deformitate
esse insignitum, quem alloquio dignum ne Lichas qui-
dem crederet. sed huic tristitiae eadem illa succurrit
ancilla, sevocatumque me non minus decoro exornavit
capillamento; immo commendatior vultus enituit,
quia flavum corymbion erat *
  ceterum Eumolpos, et periclitantium advocatus et
praesentis concordiae auctor, ne sileret sine fabulis
hilaritas, multa in muliebrem levitatem coepit iactare:
quam facile adamarent, quam cito etiam filiorum obli-
viscerentur, nullamque esse feminam tam pudicam,
quae non peregrina libidine usque ad furorem averte-
retur. nec se tragoedias veteres curare aut nomina
saeculis nota, sed rem sua memoria factam, quam
expositurum se esse, si vellemus audire. conversis igi-
tur omnium in se vultibus auribusque sic orsus est:
# /loc/972/1/74
  'matrona quaedam Ephesi tam notae erat pudici-
tiae, ut vicinarum quoque gentium feminas ad specta-
culum sui evocaret. haec ergo cum virum extulisset,
non contenta vulgari more funus passis prosequi crini-
bus aut nudatum pectus in conspectu frequentiae
plangere, in conditorium etiam prosecuta est defunc-
tum, positumque in hypogaeo Graeco more corpus
custodire ac flere totis noctibus diebusque coepit. sic
afflictantem se ac mortem inedia persequentem non
parentes potuerunt abducere, non propinqui; magis-
tratus ultimo repulsi abierunt, complorataque singula-
ris exempli femina ab omnibus quintum iam diem sine
alimento trahebat. assidebat aegrae fidissima ancilla,
simulque et lacrimas commodabat lugenti et quotiens-
cumque defecerat positum in monumento lumen re-
novabat. una igitur in tota civitate fabula erat, solum
illud affulsisse verum pudicitiae amorisque exemplum
omnis ordinis homines confitebantur, cum interim
imperator provinciae latrones iussit crucibus affigi se-
cundum illam casulam, in qua recens cadaver matrona
deflebat. proxima ergo nocte cum miles, qui cruces
asservabat ne quis ad sepulturam corpus detraheret,
notasset sibi [et] lumen inter monumenta clarius ful-
gens et gemitum lugentis audisset, vitio gentis huma-
nae concupiit scire quis aut quid faceret. descendit
igitur in conditorium, visaque pulcherrima muliere
primo quasi quodam monstro infernisque imaginibus
turbatus substitit. deinde ut et corpus iacentis conspe-
xit et lacrimas consideravit faciemque unguibus sec-
tam, ratus scilicet id quod erat, desiderium extincti
non posse feminam pati, attulit in monumentum ce-
nulam suam coepitque hortari lugentem ne persevera-
ret in dolore supervacuo ac nihil profuturo gemitu
pectus diduceret: omnium eundem esse exitum [sed]
et idem domicilium, et cetera quibus exulceratae men-
tes ad sanitatem revocantur. at illa ignota consolatione
percussa laceravit vehementius pectus ruptosque cri-
nes super corpus iacentis imposuit. non recessit tamen
miles, sed eadem exhortatione temptavit dare mulier-
culae cibum, donec ancilla vini [certum ab eo] odore
corrupta primum ipsa porrexit ad humanitatem invi-
tantis victam manum, deinde refecta potione et cibo
expugnare dominae pertinaciam coepit et "quid prod-
erit" inquit "hoc tibi, si soluta inedia fueris, si te
vivam sepelieris, si antequam fata poscant, indemna-
tum spiritum effuderis?
    id cinerem aut manes credis sentire sepultos?
vis tu reviviscere? vis discusso muliebri errore, quam
diu licuerit, lucis commodis frui? ipsum te iacentis
corpus admonere debet ut vivas." nemo invitus audit,
cum cogitur aut cibum sumere aut vivere. itaque mu-
lier aliquot dierum abstinentia sicca passa est frangi
pertinaciam suam, nec minus avide replevit se cibo
quam ancilla quae prior victa est. ceterum scitis quid
plerumque soleat temptare humanam satietatem. qui-
bus blanditiis impetraverat miles ut matrona vellet
vivere, isdem etiam pudicitiam eius aggressus est. nec
deformis aut infacundus iuvenis castae videbatur, con-
ciliante gratiam ancilla ac subinde dicente:
    "placitone etiam pugnabis amori?
    [nec venit in mentem, quorum consederis arvis?]"
quid diutius moror? ne hanc quidem partem corporis
mulier abstinuit, victorque miles utrumque persuasit.
iacuerunt ergo una non tantum illa nocte qua nuptias
fecerunt, sed postero etiam ac tertio die, praeclusis
videlicet conditorii foribus, ut quisquis ex notis igno-
tisque ad monumentum venisset, putaret expirasse su-
per corpus viri pudicissimam uxorem. ceterum delec-
tatus miles et forma mulieris et secreto, quicquid boni
per facultates poterat coemebat et prima statim nocte
in monumentum ferebat. itaque unius cruciarii paren-
tes ut viderunt laxatam custodiam, detraxere nocte
pendentem supremoque mandaverunt officio. at miles
circumscriptus dum desidet, ut postero die vidit unam
sine cadavere crucem, veritus supplicium, mulieri
quid accidisset exponit: nec se expectaturum iudicis
sententiam, sed gladio ius dicturum ignaviae suae.
commodaret modo illa perituro locum et fatale condi-
torium <commune> familiari ac viro faceret. mulier
non minus misericors quam pudica "nec istud" inquit
"dii sinant, ut eodem tempore duorum mihi carissi-
morum hominum duo funera spectem. malo mor-
tuum impendere quam vivum occidere." secundum
hanc orationem iubet ex arca corpus mariti sui tolli
atque illi quae vacabat cruci affigi. usus est miles inge-
nio prudentissimae feminae, posteroque die populus
miratus est qua ratione mortuus isset in crucem.'
# /loc/972/1/75
  risu excepere fabulam nautae, [et] erubescente non
mediocriter Tryphaena vultumque suum super cervi-
cem Gitonis amabiliter ponente. at non Lichas risit,
sed iratum commovens caput 'si iustus' inquit 'impe-
rator fuisset, debuit patris familiae corpus in monu-
mentum referre, mulierem affigere cruci'.
  non dubie redierat in animum Hedyle expilatumque
libidinosa migratione navigium. sed nec foederis verba
permittebant meminisse, nec hilaritas, quae occupave-
rat mentes, dabat iracundiae locum. ceterum Try-
phaena in gremio Gitonis posita modo implebat oscu-
lis pectus, interdum concinnabat spoliatum crinibus
vultum. ego maestus et impatiens foederis novi non
cibum, non potionem capiebam, sed obliquis truci-
busque oculis utrumque spectabam. omnia me oscula
vulnerabant, omnes blanditiae, quascumque mulier
libidinosa fingebat. nec tamen adhuc sciebam utrum
magis puero irascerer, quod amicam mihi auferret, an
amicae, quod puerum corrumperet: utraque inimicis-
sima oculis meis et captivitate praeterita tristiora. ac-
cedebat huc quod neque Tryphaena me alloquebatur
tamquam familiarem et aliquando gratum sibi amato-
rem, nec Giton me aut tralaticia propinatione dignum
iudicabat aut, quod minimum est, sermone communi
vocabat, credo, veritus ne inter initia coeuntis gratiae
recentem cicatricem rescinderet. inundavere pectus la-
crimae dolore paratae, gemitusque suspirio tectus ani-
mam paene submovit *
  in partem voluptatis temptabat admitti, nec domini
supercilium induebat, sed amici quaerebat obsequium *
  Ancilla Tryphaenae {⁴¹ad Encolpium}⁴¹ 'si quid ingenui
sanguinis habes, non pluris illum facies quam scor-
tum. si vir fueris, non ibis ad spintriam' *
  me nihil magis pudebat quam ne Eumolpus sensis-
set, quicquid illud fuerat, et homo dicacissimus carmi-
nibus vindicaret *
  iurat Eumolpus verbis conceptissimis *
# /loc/972/1/76
  dum haec taliaque iactamus, inhorruit mare nubes-
que undique adductae obruere tenebris diem. discur-
runt nautae ad officia trepidantes velaque tempestati
subducunt. sed nec certus fluctus ventus impulerat,
nec quo destinaret cursum gubernator sciebat. †Sici-
liam modo ventus dabat†, saepissime [in oram] Italici
litoris aquilo possessor convertebat huc illuc obno-
xiam ratem, et quod omnibus procellis periculosius
erat, tam spissae repente tenebrae lucem suppresse-
rant, ut ne proram quidem totam gubernator videret.
itaque hercules postquam * manifesta convaluit, Li-
chas trepidans ad me supinas porrigit manus et 'tu'
inquit 'Encolpi, succurre periclitantibus, id est vestem
illam divinam sistrumque redde navigio. per fidem,
miserere, quemadmodum quidem soles'.
  et illum quidem vociferantem in mare ventus excus-
sit, repetitumque infesto gurgite procella circumegit
atque hausit. Tryphaenam autem prope iam <exani-
matam> fidelissimi rapuerunt servi, scaphaeque impo-
sitam cum maxima sarcinarum parte abduxere certissi-
mae morti . . .
applicitus cum clamore flevi et 'hoc' inquam 'a diis
meruimus, ut nos sola morte coniungerent. sed non
crudelis fortuna concedit. ecce iam ratem fluctus ever-
tet, ecce iam amplexus amantium iratum dividet mare.
igitur, si vere Encolpion dilexisti, da oscula, dum
licet, ultimum hoc gaudium fatis properantibus rape'.
haec ut ego dixi, Giton vestem deposuit, meaque tuni-
ca contectus exeruit ad osculum caput. et ne sic cohae-
rentes malignior fluctus distraheret, utrumque zona
circumvenienti praecinxit et 'si nihil aliud, certe diu-
tius' inquit 'iuncta nos mors feret, vel si voluerit <ma-
re> misericors ad idem litus expellere, aut praeteriens
aliquis tralaticia humanitate lapidabit, aut quod ulti-
mum est iratis etiam fluctibus, imprudens harena
componet'. patior ego vinculum extremum, et veluti
lecto funebri aptatus expecto mortem iam non moles-
tam. peragit interim tempestas mandata fatorum om-
nesque reliquias navis expugnat. non arbor erat relic-
ta, non gubernacula, non funis aut remus, sed quasi
rudis atque infecta materies ibat cum fluctibus *
  procurrere piscatores parvulis expediti navigiis ad
praedam rapiendam. deinde ut aliquos viderunt qui
suas opes defenderent, mutaverunt crudelitatem in
auxilium *
# /loc/972/1/77
  audimus murmur insolitum et sub diaeta magistri
quasi cupientis exire beluae gemitum. persecuti igitur
sonum invenimus Eumolpum sedentem membranae-
que ingenti versus ingerentem. mirati ergo quod illi
vacaret in vicinia mortis poema facere, extrahimus
clamantem iubemusque bonam habere mentem. at ille
interpellatus excanduit et 'sinite me' inquit 'senten-
tiam explere; laborat carmen in fine'. inicio ego phre-
netico manum iubeoque Gitona accedere et in terram
trahere poetam mugientem *
  hoc opere tandem elaborato casam piscatoriam sub-
imus maerentes, cibisque naufragio corruptis utcum-
que curati tristissimam exegimus noctem. postero die
cum poneremus consilium cui nos regioni credere-
mus, repente video corpus humanum circumactum
levi vertice ad litus deferri. substiti ergo tristis coepi-
que umentibus oculis maris fidem inspicere et 'hunc
forsitan' proclamo 'in aliqua parte terrarum secura
expectat uxor, forsitan ignarus tempestatis filius aut
pater; utique reliquit aliquem, cui proficiscens oscu-
lum dedit. haec sunt consilia mortalium, haec vota
[magnarum cogitationum]. en homo quemadmodum
natat.' adhuc tamquam ignotum deflebam, cum invio-
latum os fluctus convertit in terram, agnovique terri-
bilem paulo ante et implacabilem Licham pedibus
meis paene subiectum. non tenui igitur diutius lacri-
mas, immo percussi semel iterumque manibus pectus
et 'ubi nunc est' inquam 'iracundia tua, ubi impotentia
tua? nempe piscibus beluisque expositus es, et qui
paulo ante iactabas vires imperii tui, de tam magna
nave ne tabulam quidem naufragus habes. ite nunc
mortales, et magnis cogitationibus pectora implete. ite
cauti, et opes fraudibus captas per mille annos dispo-
nite. nempe hic proxima luce patrimonii sui rationes
inspexit, nempe diem etiam, quo venturus esset in
patriam, animo suo fixit. dii deaeque, quam longe a
destinatione sua iacet. sed non sola mortalibus maria
hanc fidem praestant. illum bellantem arma deci-
piunt, illum diis vota reddentem penatium suorum
ruina sepelit. ille vehiculo lapsus properantem spiri-
tum excussit, cibus avidum strangulavit, abstinentem
frugalitas. si bene calculum ponas, ubique naufragium
est. at enim fluctibus obruto non contingit sepultura.
tamquam intersit, periturum corpus quae ratio con-
sumat, ignis an fluctus an mora. quicquid feceris,
omnia haec eodem ventura sunt. ferae tamen corpus
lacerabunt. tamquam melius ignis accipiat; immo hanc
poenam gravissimam credimus, ubi servis irascimur.
quae ergo dementia est, omnia facere, ne quid de
nobis relinquat sepultura?' *
# /loc/972/1/78
  et Licham quidem rogus inimicis collatus manibus
adolebat. Eumolpus autem dum epigramma mortuo
facit, oculos ad arcessendos sensus longius mittit *
  hoc peracto libenter officio destinatum carpimus
iter ac momento temporis in montem sudantes con-
scendimus, ex quo haud procul impositum arce sub-
limi oppidum cernimus. nec quod esset sciebamus
errantes, donec a vilico quodam Crotona esse cogno-
vimus, urbem antiquissimam et aliquando Italiae pri-
mam. cum deinde diligentius exploraremus qui homi-
nes inhabitarent nobile solum quodve genus negotia-
tionis praecipue probarent post attritas bellis frequen-
tibus opes, 'o mi' inquit 'hospites, si negotiatores
estis, mutate propositum aliudque vitae praesidium
quaerite. sin autem urbanioris notae homines sustine-
tis semper mentiri, recta ad lucrum curritis. in hac
enim urbe non litterarum studia celebrantur, non elo-
quentia locum habet, non frugalitas sanctique mores
laudibus ad fructum perveniunt, sed quoscumque ho-
mines in hac urbe videritis, scitote in duas partes esse
divisos. nam aut captantur aut captant. in hac urbe
nemo liberos tollit, quia quisquis suos heredes habet,
non ad cenas, non ad spectacula admittitur, sed omni-
bus prohibetur commodis, inter ignominiosos latitat.
qui vero nec uxorem umquam duxerunt nec proximas
necessitudines habent, ad summos honores perve-
niunt, id est soli militares, soli fortissimi atque etiam
innocentes habentur. adibitis' inquit 'oppidum tam-
quam in pestilentia campos, in quibus nihil aliud est
nisi cadavera quae lacerantur aut corvi qui lacerant' *
# /loc/972/1/79
  prudentior Eumolpus convertit ad novitatem rei
mentem genusque divinationis sibi non displicere con-
fessus est. iocari ego senem poetica levitate credebam,
cum ille 'utinam quidem sufficeret largior scaena, id
est vestis humanior, instrumentum lautius quod prae-
beret mendacio fidem: non mehercules rapinam istam
differrem, sed continuo vos ad magnas opes ducerem.
atquin promitto' . . .
  quicquid exigeret, dummodo placeret vestis, rapi-
nae comes, et quicquid Lycurgi villa grassantibus
praebuisset. nam nummos in praesentem usum deum
matrem pro fide sua reddituram . . .
  'quid ergo' inquit Eumolpus 'cessamus mimum
componere? facite ergo me dominum, si negotiatio
placet.' nemo ausus est artem damnare nihil auferen-
tem. itaque ut duraret inter omnes tutum mendacium,
in verba Eumolpi sacramentum iuravimus: uri, vinci-
ri, verberari ferroque necari, et quicquid aliud Eumol-
pus iussisset. tamquam legitimi gladiatores domino
corpora animasque religiosissime addicimus. post per-
actum sacramentum serviliter ficti dominum consalu-
tamus, elatumque ab Eumolpo filium pariter condisci-
mus, iuvenem ingentis eloquentiae et spei, ideoque de
civitate sua miserrimum senem exisse, ne aut clientes
sodalesque filii sui aut sepulcrum quotidie causam
lacrimarum cerneret. accessisse huic tristitiae proxi-
mum naufragium, quo amplius vicies sestertium ami-
serit; nec illum iactura moveri, sed destitutum minis-
terio non agnoscere dignitatem suam. praeterea habe-
re in Africa trecenties sestertium fundis nominibusque
depositum; nam familiam quidem tam magnam per
agros Numidiae esse sparsam, ut possit vel Carthagi-
nem capere. secundum hanc formulam imperamus
Eumolpo ut plurimum tussiat, ut sit <modo astrictio-
ris> modo solutioris stomachi cibosque omnes palam
damnet; loquatur aurum et argentum fundosque men-
daces et perpetuam terrarum sterilitatem; sedeat prae-
terea quotidie ad rationes tabulasque testamenti omni-
bus <mensibus> renovet. et ne quid scaenae deesset,
quotienscumque aliquem nostrum vocare temptasset,
alium pro alio vocaret, ut facile appareret dominum
etiam eorum meminisse qui praesentes non essent.
  his ita ordinatis, 'quod bene feliciterque eveniret'
precati deos viam ingredimur. sed neque Giton sub
insolito fasce durabat, et mercennarius Corax, detrac-
tator ministerii, posita frequentius sarcina male dice-
bat properantibus affirmabatque se aut proiecturum
sarcinas aut cum onere fugiturum. 'quid vos' inquit
'iumentum me putatis esse aut lapidariam navem? ho-
minis operas locavi, non caballi. nec minus liber sum
quam vos, etiam si pauperem pater me reliquit.' nec
contentus maledictis tollebat subinde altius pedem et
strepitu obsceno simul atque odore viam implebat.
ridebat contumaciam Giton et singulos crepitus eius
pari clamore prosequebatur *
# /loc/972/1/80
  'multos', inquit Eumolpus 'o iuvenes, carmen de-
cepit. nam ut quisque versum pedibus instruxit sen-
sumque teneriore verborum ambitu intexuit, putavit
se continuo in Heliconem venisse. sic forensibus
ministeriis exercitati frequenter ad carminis tranquilli-
tatem tamquam ad portum feliciorem refugerunt, cre-
dentes facilius poema extrui posse quam controver-
siam sententiolis vibrantibus pictam. ceterum neque
generosior spiritus vanitatem amat, neque concipere
aut edere partum mens potest nisi ingenti flumine
litterarum inundata. refugiendum est ab omni verbo-
rum, ut ita dicam, vilitate et sumendae voces a plebe
semotae, ut fiat "odi profanum vulgus et arceo". prae-
terea curandum est ne sententiae emineant extra cor-
pus orationis expressae, sed intexto vestibus colore
niteant. Homerus testis et lyrici Romanusque Vergi-
lius et Horatii curiosa felicitas. ceteri enim aut non
viderunt viam qua iretur ad carmen, aut visam timue-
runt calcare. ecce belli civilis ingens opus quisquis
attigerit nisi plenus litteris, sub onere labetur. non
enim res gestae versibus comprehendendae sunt, quod
longe melius historici faciunt, sed per ambages deo-
rumque ministeria et fabulosum sententiarum †tor-
mentum† praecipitandus est liber spiritus, ut potius
furentis animi vaticinatio appareat quam religiosae
orationis sub testibus fides: tamquam, si placet, hic
impetus, etiam si nondum recepit ultimam manum' *
# /loc/972/1/81
      'orbem iam totum victor Romanus habebat,
    qua mare, qua terrae, qua sidus currit utrumque.
    nec satiatus erat. gravidis freta pulsa carinis
    iam peragebantur; si quis sinus abditus ultra,
    si qua foret tellus, fulvum quae mitteret aurum,
    hostis erat, fatisque in tristia bella paratis
    quaerebantur opes. non vulgo nota placebant
    gaudia, non usu plebeio trita voluptas.
    aes Ephyre †cum† laudabat miles; in ima
    quaesitus tellure nitor certaverat ostro;
    hinc Numidae †accusatius†, illinc nova vellera Seres,
    atque Arabum populus sua despoliaverat arva.
    ecce aliae clades et laesae vulnera pacis.
    quaeritur in silvis Tauri fera, et ultimus Hammon
    Afrorum excutitur, ne desit belua dente
    ad mortes pretiosa; fremens premit advena classes
    tigris et aerata gradiens vectatur in aula,
    ut bibat humanum populo plaudente cruorem.
    heu, pudet effari perituraque prodere fata:
    Persarum ritu male pubescentibus annis
    surripuere viros exsectaque viscera ferro
    in venerem fregere, atque ut fuga nobilis aevi
    circumscripta mora properantes differat annos . . .
    quaerit se natura nec invenit. omnibus ergo
    scorta placent fractique enervi corpore gressus
    et laxi crines et tot nova nomina vestis,
    quaeque virum quaerunt. ecce Afris eruta terris
    citrea mensa greges servorum ostrumque renidens
    ponitur ac maculis imitatur vilius aurum,
    quae sensum trahat. hoc sterile ac male nobile lignum
    turba sepulta mero circum venit, omniaque orbis
    praemia correptis miles vagus esurit armis.
    ingeniosa gula est. Siculo scarus aequore mersus
    ad mensam vivus perducitur, atque Lucrinis
    eruta litoribus vendunt conchylia cenas,
    ut renovent per damna famem. iam Phasidos unda
    orbata est avibus, mutoque in litore tantum
    solae desertis adspirant frondibus aurae.
    nec minor in campo furor est, emptique Quirites
    ad praedam strepitumque lucri suffragia vertunt.
    venalis populus, venalis curia patrum,
    est favor in pretio. senibus quoque libera virtus
    exciderat, sparsisque opibus conversa potestas,
    ipsaque maiestas auro corrupta iacebat.
    pellitur a populo victus Cato; tristior ille est,
    qui vicit, fascesque pudet rapuisse Catoni.
    [namque hoc dedecoris populo morumque ruina]
    non homo pulsus erat, sed in uno victa potestas
    Romanumque decus. quare tam perdita Roma
    ipsa sui merces erat et sine vindice praeda.
    praeterea gemino deprensam gurgite plebem
    faenoris ingluvies ususque exederat aeris.
    nulla est certa domus, nullum sine pignore corpus,
    sed veluti tabes tacitis concepta medullis
    intra membra furens curis latrantibus errat.
    arma placent miseris, detritaque commoda luxu
    vulneribus reparantur. inops audacia tuta est.
    hoc mersam caeno Romam somnoque iacentem
    quae poterant artes sana ratione movere,
    ni furor et bellum ferroque excita libido?
# /loc/972/1/82
      tres tulerat Fortuna duces, quos obruit omnes
    armorum strue diversa feralis Enyo.
    Crassum Parthus habet, Libyco iacet aequore Magnus,
    Iulius ingratam perfudit sanguine Romam,
    et quasi non posset tellus tot ferre sepulcra,
    divisit cineres. hos gloria reddit honores.
      est locus exciso penitus demersus hiatu
    Parthenopen inter magnaeque Dicarchidos arva,
    Cocyti perfusus aqua; nam spiritus, extra
    qui furit effusus, funesto spargitur aestu.
    non haec autumno tellus viret aut alit herbas
    caespite laetus ager, non verno persona cantu
    mollia discordi strepitu virgulta loquuntur,
    sed chaos et nigro squalentia pumice saxa
    gaudent ferali circum tumulata cupressu.
    has inter sedes Ditis pater extulit ora
    bustorum flammis et cana sparsa favilla,
    ac tali volucrem Fortunam voce lacessit:
    "rerum humanarum divinarumque potestas,
    Fors, cui nulla placet nimium secura potestas,
    quae nova semper amas et mox possessa relinquis,
    ecquid Romano sentis te pondere victam,
    nec posse ulterius perituram extollere molem?
    ipsa suas vires odit Romana iuventus
    et quas struxit opes, male sustinet. aspice late
    luxuriam spoliorum et censum in damna furentem.
    aedificant auro sedesque ad sidera mittunt,
    expelluntur aquae saxis, mare nascitur arvis,
    et permutata rerum statione rebellant.
    en etiam mea regna petunt. perfossa dehiscit
    molibus insanis tellus, iam montibus haustis
    antra gemunt, et dum vanos lapis invenit usus,
    inferni manes caelum sperare fatentur.
    quare age, Fors, muta pacatum in proelia vultum
    Romanosque cie ac nostris da funera regnis.
    iam pridem nullo perfundimus ora cruore,
    nec mea Tisiphone sitientes perluit artus,
    ex quo Sullanus bibit ensis et horrida tellus
    extulit in lucem nutritas sanguine fruges."
# /loc/972/1/83
      haec ubi dicta dedit, dextrae coniungere dextram
    conatus rupto tellurem solvit hiatu.
    tunc Fortuna levi defudit pectore voces:
    "o genitor, cui Cocyti penetralia parent,
    si modo vera mihi fas est impune profari,
    vota tibi cedent; nec enim minor ira rebellat
    pectore in hoc leviorque exurit flamma medullas.
    omnia, quae tribui Romanis arcibus, odi
    muneribusque meis irascor. destruet istas
    idem, qui posuit, moles deus. et mihi cordi
    quippe cremare viros et sanguine pascere luxum.
    cerno equidem gemina iam stratos morte Philippos
    Thessaliaeque rogos et funera gentis Hiberae
    iam fragor armorum trepidantes personat aures.
    et Libyae; cerno tua, Nile, gementia claustra
    Actiacosque sinus et Apollinis arma timentes.
    pande, age, terrarum sitientia regna tuarum
    atque animas accerse novas. vix navita Porthmeus
    sufficiet simulacra virum traducere cumba;
    classe opus est. tuque ingenti satiare ruina,
    pallida Tisiphone, concisaque vulnera mande:
    ad Stygios manes laceratus ducitur orbis."
# /loc/972/1/84
      vixdum finierat, cum fulgure rupta corusco
    intremuit nubes elisosque abscidit ignes.
    subsedit pater umbrarum, gremioque reducto
    telluris pavitans fraternos palluit ictus.
    continuo clades hominum venturaque damna
    auspiciis patuere deum. namque ore cruento
    deformis Titan vultum caligine texit:
    civiles acies iam tum spectare putares.
    parte alia plenos extinxit Cynthia vultus
    et lucem sceleri subduxit. rupta tonabant
    verticibus lapsis montis iuga, nec vaga passim
    flumina per notas ibant morientia ripas.
    armorum strepitu caelum furit et tuba Martem
    sideribus tremefacta ciet, iamque Aetna voratur
    ignibus insolitis et in aethera fulmina mittit.
    ecce inter tumulos atque ossa carentia bustis
    umbrarum facies diro stridore minantur.
    fax stellis comitata novis incendia ducit,
    sanguineoque recens descendit Iuppiter imbre.
    haec ostenta brevi solvit deus. exuit omnes
    quippe moras Caesar, vindictaeque actus amore
    Gallica proiecit, civilia sustulit arma.
      Alpibus aeriis, ubi Graio numine pulsae
    descendunt rupes et se patiuntur adiri,
    est locus Herculeis aris sacer. hunc nive dura
    claudit hiemps canoque ad sidera vertice tollit:
    caelum illinc cecidisse putes. non solis adulti
    mansuescit radiis, non verni temporis aura,
    sed glacie concreta rigent hiemisque pruinis:
    totum ferre potest umeris minitantibus orbem.
    haec ubi calcavit Caesar iuga milite laeto
    optavitque locum, summo de vertice montis
    Hesperiae campos late prospexit et ambas
    intentans cum voce manus ad sidera dixit:
    "Iuppiter omnipotens, et tu, Saturnia tellus,
    armis laeta meis olimque onerata triumphis,
    testor, ad has acies invitum accersere Martem,
    invitas me ferre manus. sed vulnere cogor,
    pulsus ab urbe mea, dum Rhenum sanguine tingo,
    dum Gallos iterum Capitolia nostra petentes
    Alpibus excludo, vincendo certior exul.
    sanguine Germano sexagintaque triumphis
    esse nocens coepi. quamquam quos gloria terret,
    aut qui sunt qui bella vetent? mercedibus emptae
    ac viles operae, quorum est mea Roma noverca.
    at reor, haud impune, nec hanc sine vindice dextram
    vinciet ignavus. victores ite furentes,
    ite mei comites, et causam dicite ferro.
    namque omnes unum crimen vocat, omnibus una
    impendet clades. reddenda est gratia vobis,
    non solus vici. quare, quia poena tropaeis
    imminet et sordes meruit victoria nostra,
    iudice Fortuna cadat alea. sumite bellum
    et temptate manus. certe mea causa peracta est:
    inter tot fortes armatus nescio vinci."
      haec ubi personuit, de caelo Delphicus ales
    omina laeta dedit pepulitque meatibus auras.
    nec non horrendi nemoris de parte sinistra
    insolitae voces flamma sonuere sequenti.
    ipse nitor Phoebi vulgato laetior orbe
    crevit et aurato praecinxit fulgure vultus.
# /loc/972/1/85
    fortior ominibus movit Mavortia signa
    Caesar et insolitos gressu prior occupat ausus.
    prima quidem glacies et cana vincta pruina
    non pugnavit humus mitique horrore quievit.
    sed postquam turmae nimbos fregere ligatos
    et pavidus quadrupes undarum vincula rupit,
    incaluere nives. mox flumina montibus altis
    undabant modo nata, sed haec quoque—iussa putares—
    stabant, et vincta fluctus stupuere ruina,
    et paulo ante lues iam concidenda iacebat.
    tum vero male fida prius vestigia lusit
    decepitque pedes; pariter turmaeque virique
    armaque congesta strue deplorata iacebant.
    ecce etiam rigido concussae flamine nubes
    exonerabantur, nec rupti turbine venti
    derant aut tumida confractum grandine caelum.
    ipsae iam nubes ruptae super arma cadebant,
    et concreta gelu ponti velut unda ruebat.
    victa erat ingenti tellus nive victaque caeli
    sidera, victa suis haerentia flumina ripis;
    nondum Caesar erat, sed magnam nixus in hastam
    horrida securis frangebat gressibus arva,
    qualis Caucasea decurrens arduus arce
    Amphitryoniades, aut torvo Iuppiter ore,
    cum se verticibus magni demisit Olympi
    et periturorum disiecit tela Gigantum.
      dum Caesar tumidas iratus deprimit arces,
    interea volucer motis conterrita pinnis
    Fama volat summique petit iuga celsa Palati
    atque hoc †Romano† tonitru ferit omnia †signa†:
    iam classes fluitare mari totasque per Alpes
    fervere Germano perfusas sanguine turmas.
    arma, cruor, caedes, incendia totaque bella
    ante oculos volitant. ergo pulsata tumultu
    pectora perque duas scinduntur territa causas.
    huic fuga per terras, illi magis unda probatur
    et patria pontus iam tutior; est magis arma
    qui temptare velit fatisque iubentibus uti.
    quantum quisque timet, tantum fugit ocior ipse.
    hos inter motus populus, miserabile visu,
    quo mens icta iubet, deserta ducitur urbe.
    gaudet Roma fuga, debellatique Quirites
    rumoris sonitu maerentia tecta relinquunt.
    ille manu pavida natos tenet, ille penates
    occultat gremio deploratumque relinquit
    limen et absentem votis interficit hostem.
    sunt qui coniugibus maerentia pectora iungant,
    grandaevosque patres . . .
    onerisque ignara iuventus
    id pro quo metuit, tantum trahit. omnia secum
    hic vehit imprudens praedamque in proelia ducit.
    ac velut ex alto cum magnus inhorruit auster
    et pulsas evertit aquas, non arma ministris,
    non regimen prodest, ligat alter pondera pinus,
    alter tuta sinus tranquillaque litora quaerit: . . .
    hic dat vela fugae Fortunaeque omnia credit.
    quid tam parva queror? gemino cum consule Magnus,
    ille tremor Ponti saevique repertor Hydaspis
    et piratarum scopulus, modo quem ter ovantem
    Iuppiter horruerat, quem fracto gurgite Pontus
    et veneratus erat submissa Bosphoros unda,
    pro pudor, imperii deserto nomine fugit,
    ut Fortuna levis Magni quoque terga videret.
# /loc/972/1/86
      ergo tanta lues divum quoque numina vicit,
    consensitque fugae caeli timor. ecce per orbem
    mitis turba deum terras exosa furentes
    deserit atque hominum damnatum avertitur agmen.
    Pax prima ante alias niveos pulsata lacertos
    abscondit galea victum caput atque relicto
    orbe fugax Ditis petit implacabile regnum.
    huic comes it submissa Fides et crine soluto
    Iustitia ac maerens lacera Concordia palla.
    at contra, sedes Erebi qua rupta dehiscit,
    emergit late Ditis chorus, horrida Erinys
    et Bellona minax facibusque armata Megaera
    Letumque Insidiaeque et lurida Mortis imago.
    quas inter Furor, abruptis ceu liber habenis,
    sanguineum late tollit caput oraque mille
    vulneribus confossa cruenta casside velat;
    haeret detritus laevae Mavortius umbo
    innumerabilibus telis gravis, atque flagranti
    stipite dextra minax terris incendia portat.
      sentit terra deos mutataque sidera pondus
    quaesivere suum; namque omnis regia caeli
    in partes diducta ruit. primumque Dione
    Caesaris arma sui ducit, comes additur illi
    Pallas et ingentem quatiens Mavortius hastam.
    Magnum cum Phoebo soror et Cyllenia proles
    excipit ac totis similis Tirynthius actis.
      intremuere tubae ac scisso Discordia crine
    extulit ad superos Stygium caput. huius in ore
    concretus sanguis, contusaque lumina flebant,
    stabant aerati scabra rubigine dentes,
    tabo lingua fluens, obsessa draconibus ora,
    atque inter torto laceratam pectore vestem
    sanguineam tremula quatiebat lampada dextra.
    haec ut Cocyti tenebras et Tartara liquit,
    alta petit gradiens iuga nobilis Appennini,
    unde omnes terras atque omnia litora posset
    aspicere ac toto fluitantes orbe catervas,
    atque has erumpit furibundo pectore voces:
    "sumite nunc, gentes, accensis mentibus arma,
    sumite et in medias immittite lampadas urbes.
    vincetur, quicumque latet; non femina cesset,
    non puer aut aevo iam desolata senectus;
    ipsa tremat tellus lacerataque tecta rebellent.
    tu legem, Marcelle, tene. tu concute plebem,
    Curio. tu fortem ne supprime, Lentule, Martem.
    quid porro tu, dive, tuis cunctaris in armis,
    non frangis portas, non muris oppida solvis
    thesaurosque rapis? nescis tu, Magne, tueri
    Romanas arces? Epidamni moenia quaere
    Thessalicosque sinus humano sanguine tingue."
    factum est in terris, quicquid Discordia iussit.'
  cum haec Eumolpos ingenti volubilitate verborum
effudisset, tandem Crotona intravimus. ubi quidem
parvo deversorio refecti, postero die amplioris fortu-
nae domum quaerentes incidimus in turbam heredipe-
tarum sciscitantium quod genus hominum aut unde
veniremus. ex praescripto ergo consilii communis
exaggerata verborum volubilitate, unde aut qui esse-
mus, haud dubie credentibus indicavimus. qui statim
opes suas summo cum certamine in Eumolpum con-
gesserunt . . .
  certatim omnes heredipetae muneribus gratiam Eu-
molpi sollicitant *
# /loc/972/1/87
  dum haec magno tempore Crotone aguntur . . .
et Eumolpus felicitate plenus prioris fortunae esset
oblitus [statum] adeo ut †suis† iactaret neminem gra-
tiae suae ibi posse resistere impuneque suos, si quid
deliquissent [in ea urbe], beneficio amicorum laturos.
ceterum ego, etsi quotidie magis magisque superfluen-
tibus bonis saginatum corpus impleveram putabam-
que a custodia mei removisse vultum Fortunam, ta-
men saepius tam consuetudinem meam cogitabam
quam causam, et 'quid' aiebam 'si callidus captator
exploratorem in Africam miserit mendaciumque de-
prehenderit nostrum? quid, si etiam mercennarius
praesenti felicitate lassus indicium ad amicos detulerit
totamque fallaciam invidiosa proditione detexerit?
nempe rursus fugiendum erit et tandem expugnata
paupertas nova mendicitate revocanda. dii deaeque,
quam male est extra legem viventibus: quicquid me-
ruerunt, semper expectant' *
# /loc/972/1/88
  Chrysis ancilla Circes {⁴¹ad Polyaenum}⁴¹ 'quia nosti
venerem tuam, superbiam captas vendisque amplexus,
non commodas. quo enim spectant flexae pectine co-
mae, quo facies medicamine attrita et oculorum quo-
que mollis petulantia, quo incessus arte compositus et
ne vestigia quidem pedum extra mensuram aberrantia,
nisi quod formam prostituis ut vendas? vides me: nec
auguria novi nec mathematicorum caelum curare so-
leo, ex vultibus tamen hominum mores colligo, et
cum spatiantem vidi, quid cogitet scio. sive ergo nobis
vendis quod peto, mercator paratus est, sive, quod
humanius est, commodas, effice ut beneficium debea-
mus. nam quod servum te et humilem fateris, accendis
desiderium aestuantis. quaedam enim feminae sordi-
bus calent, nec libidinem concitant, nisi aut servos
viderint aut statores altius cinctos. harena aliquas ac-
cendit aut perfusus pulvere mulio aut histrio scaenae
ostentatione traductus. ex hac nota domina est mea:
usque ab orchestra quattuordecim transilit et in extre-
ma plebe quaerit quod diligat.'
  itaque oratione blandissima plenus 'rogo' inquam
'numquid illa, quae me amat, tu es?' multum risit
ancilla post tam frigidum schema et 'nolo' inquit 'tibi
tam valde placeas. ego adhuc servo numquam succu-
bui, nec hoc dii sinant, ut amplexus meos in crucem
mittam. viderint matronae, quae flagellorum vestigia
osculantur; ego etiam si ancilla sum, numquam tamen
nisi in equestribus sedeo.' mirari equidem tam discor-
dem libidinem coepi atque inter monstra numerare,
quod ancilla haberet matronae superbiam et matrona
ancillae humilitatem.
  procedentibus deinde longius iocis rogavi [ancil-
lam] ut in platanona perduceret dominam. placuit
puellae consilium. itaque collegit altius tunicam flexit-
que se in eum daphnona, qui ambulationi haerebat.
nec diu morata dominam producit e latebris laterique
meo applicat, mulierem omnibus simulacris emenda-
tiorem. nulla vox est quae formam eius possit compre-
hendere, nam quicquid dixero, minus erit. crines in-
genio suo flexi per totos se umeros effuderant, frons
minima et quae radices capillorum retro flexerat, su-
percilia usque ad malarum †scripturam† currentia et
rursus confinio luminum paene permixta, oculi clario-
res stellis extra lunam fulgentibus, nares paululum
inflexae et osculum quale Praxiteles habere Dianam
credidit. iam mentum, iam cervix, iam manus, iam
pedum candor intra auri gracile vinculum positus:
Parium marmor extinxerat. itaque tunc primum Dori-
da vetus amator contempsi *
    quid factum est, quod tu proiectis, Iuppiter, armis
      inter caelicolas fabula muta iaces?
    nunc erat a torva submittere cornua fronte,
      nunc pluma canos dissimulare tuos.
    haec vera est Danae. tempta modo tangere corpus,
      iam tua flammifero membra calore fluent *
# /loc/972/1/89
  delectata illa risit tam blandum, ut videretur mihi
plenum os extra nubem luna proferre. mox digitis
gubernantibus vocem 'si non fastidis' inquit 'feminam
ornatam et hoc primum anno virum expertam, conci-
lio tibi, o iuvenis, sororem. habes tu quidem [et]
fratrem, neque enim me piguit inquirere, sed quid
prohibet et sororem adoptare? eodem gradu venio.
tu tantum dignare et meum osculum, cum libuerit,
agnoscere.' 'immo' inquam ego 'per formam tuam te
rogo ne fastidias hominem peregrinum inter cultores
admittere. invenies religiosum, si te adorari permise-
ris. ac ne me iudices ad hoc templum [Amoris] gratis
accedere, dono tibi fratrem meum.' 'quid? tu' inquit
illa 'donas mihi eum sine quo non potes vivere, ex
cuius osculo pendes, quem sic tu amas, quemadmo-
dum ego te volo?' haec ipsa cum diceret, tanta gratia
conciliabat vocem loquentis, tam dulcis sonus per-
temptatum mulcebat aëra, ut putares inter auras cane-
re Sirenum concordiam. itaque miranti †et toto mihi
caelo clarius nescio quid relucente libuit deae nomen
quaerere. 'ita' inquit 'non dixit tibi ancilla mea me
Circen vocari? non sum quidem Solis progenies, nec
mea mater, dum placet, labentis mundi cursum deti-
nuit; habebo tamen quod caelo imputem, si nos fata
coniunxerint. immo iam nescio quid tacitis cogitatio-
nibus deus agit. nec sine causa Polyaenon Circe amat:
semper inter haec nomina magna fax surgit. sume ergo
amplexum, si placet. neque est quod curiosum ali-
quem extimescas: longe ab hoc loco frater est.' dixit
haec Circe, implicitumque me bracchiis mollioribus
pluma deduxit in terram vario gramine indutam.
    Idaeo quales fudit de vertice flores
    terra parens, cum se concesso iunxit amori
    Iuppiter et toto concepit pectore flammas:
    emicuere rosae violaeque et molle cyperon,
    albaque de viridi riserunt lilia prato:
    talis humus Venerem molles clamavit in herbas,
    candidiorque dies secreto favit amori.
  in hoc gramine pariter compositi mille osculis lusi-
mus, quaerentes voluptatem robustam *
# /loc/972/1/90
  Circe {⁴¹ad Polyaenum}⁴¹ 'quid est?' inquit 'numquid
te osculum meum offendit? numquid spiritus ieiunio
marcens? numquid alarum neglegens sudor? aut si
haec non sunt, numquid Gitona times?' perfusus ego
rubore manifesto etiam si quid habueram virium per-
didi, totoque corpore velut laxato 'quaeso' inquam
'regina, noli suggillare miserias. veneficio contactus
sum' *
  Circe 'dic, Chrysis, sed verum: numquid indecens
sum? numquid incompta? numquid ab aliquo naturali
vitio formam meam excaeco? noli decipere dominam
tuam. nescio quid peccavimus.' rapuit deinde tacenti
speculum, et postquam omnes vultus temptavit, quos
solet inter amantes risus fingere, excussit vexatam solo
vestem raptimque aedem Veneris intravit. ego contra
damnatus et quasi quodam visu in horrorem perduc-
tus interrogare animum meum coepi, an vera volupta-
te fraudatus essem.
    nocte soporifera veluti cum somnia ludunt
    errantes oculos effossaque protulit aurum
    in lucem tellus: versat manus improba furtum
    thesaurosque rapit; sudor quoque perluit ora
    et mentem timor altus habet, ne forte gravatum
    excutiat gremium secreti conscius auri:
    mox ubi fugerunt elusam gaudia mentem
    veraque forma redit, animus quod perdidit optat
    atque in praeterita se totus imagine versat *
  Giton {⁴¹ad Encolpion}⁴¹ 'itaque hoc nomine tibi gra-
tias ago, quod me Socratica fide diligis. non tam intac-
tus Alcibiades in praeceptoris sui lectulo iacuit' *
# /loc/972/1/91
  Encolpius {⁴¹ad Gitonem}⁴¹ 'crede mihi, frater, non
intellego me virum esse, non sentio. funerata est illa
pars corporis, qua quondam Achilles eram' *
  veritus puer, ne in secreto deprehensus daret ser-
monibus locum, proripuit se et in partem interiorem
aedium fugit *
  cubiculum autem meum Chrysis intravit codicil-
losque mihi dominae suae reddidit, in quibus haec
erant scripta: 'Circe Polyaeno salutem. si libidinosa
essem, quererer decepta; nunc etiam languori tuo gra-
tias ago. in umbra voluptatis diutius lusi. quid tamen
agas, quaero, et an tuis pedibus perveneris domum;
negant enim medici sine nervis homines ambulare
posse. narrabo tibi, adulescens, paralysin cave. num-
quam ego aegrum tam magno periculo vidi: medius
[fidius] iam peristi. quod si idem frigus genua manus-
que temptaverit tuas, licet ad tubicines mittas. quid
ergo est? etiam si gravem iniuriam accepi, homini
tamen misero non invideo medicinam. si vis sanus
esse, Gitonem relega. recipies, inquam, nervos tuos,
si triduo sine fratre dormieris. nam quod ad me atti-
net, non timeo ne quis inveniatur cui minus placeam.
nec speculum mihi nec fama mentitur. vale, si potes.'
# /loc/972/1/92
  ut intellexit Chrysis perlegisse me totum convi-
cium, 'solent' inquit 'haec fieri, et praecipue in hac
civitate, in qua mulieres etiam lunam deducunt * ita-
que huius quoque rei cura agetur. rescribe modo blan-
dius dominae animumque eius candida humanitate
restitue. verum enim fatendum est: ex qua hora iniu-
riam accepit, apud se non est.' libenter quidem parui
ancillae verbaque codicillis talia imposui: 'Polyaenos
Circae salutem. fateor me, domina, saepe peccasse;
nam et homo sum et adhuc iuvenis. numquam tamen
ante hunc diem usque ad mortem deliqui. habes confi-
tentem reum: quicquid iusseris, merui. proditionem
feci, hominem occidi, templum violavi: in haec faci-
nora quaere supplicium. sive occidere placet, <cum>
ferro meo venio, sive verberibus contenta es, curro
nudus ad dominam. illud unum memento, non me sed
instrumenta peccasse. paratus miles arma non habui.
quis hoc turbaverit nescio. forsitan animus antecessit
corporis moram, forsitan dum omnia concupisco, vo-
luptatem tempore consumpsi. non invenio quod feci.
paralysin tamen cavere iubes: tamquam ea maior fieri
possit quae abstulit mihi per quod etiam te habere
potui. summa tamen excusationis meae haec est: pla-
cebo tibi, si me culpam emendare permiseris' *
# /loc/972/1/93
  dimissa cum eiusmodi pollicitatione Chryside cu-
ravi diligentius noxiosissimum corpus, balneoque
praeterito modica unctione usus, mox cibis validiori-
bus pastus, id est bulbis cochlearumque sine iure cer-
vicibus, hausi parcius merum. hinc ante somnum le-
vissima ambulatione compositus sine Gitone cubicu-
lum intravi. tanta erat placandi cura, ut timerem ne
latus meum frater convelleret. postero die, cum sine
offensa corporis animique consurrexissem, in eundem
platanona descendi, etiam si locum inauspicatum ti-
mebam, coepique inter arbores ducem itineris expec-
tare Chrysidem. nec diu spatiatus consederam, ubi
hesterno die fueram, cum illa intervenit comitem ani-
culam trahens. atque ut me consalutavit, 'quid est'
inquit 'fastose, ecquid bonam mentem habere coe-
pisti?' . . .
  illa de sinu licium protulit varii coloris filis intortum
cervicemque vinxit meam. mox turbatum sputo pul-
verem medio sustulit digito frontemque repugnantis
signavit . . .
  hoc peracto carmine ter me iussit expuere terque
lapillos conicere in sinum, quos ipsa praecantatos pur-
pura involverat, admotisque manibus temptare coepit
inguinum vires. dicto citius nervi paruerunt imperio
manusque aniculae ingenti motu repleverunt. at illa
gaudio exultans 'vides' inquit 'Chrysis mea, vides,
quod aliis leporem excitavi?' *
    nobilis aestivas platanus diffuderat umbras
    et bacis redimita Daphne tremulaeque cupressus
    et circum tonsae trepidanti vertice pinus.
    has inter ludebat aquis errantibus amnis
    spumeus et querulo vexabat rore lapillos.
    dignus amore locus: testis silvester aedon
    atque urbana Procne, quae circum gramina fusae
    et molles violas cantu †sua rura colebant† . . .
# /loc/972/1/94
  premebat illa resoluta marmoreis cervicibus aureum
torum myrtoque florenti quietum <aera> verberabat.
itaque ut me vidit, paululum erubuit, hesternae scili-
cet iniuriae memor; deinde ut remotis omnibus secun-
dum invitantem consedi, ramum super oculos meos
posuit, et quasi pariete interiecto audacior facta 'quid
est' inquit 'paralytice? ecquid hodie totus venisti?'
'rogas' inquam ego 'potius quam temptas?' totoque
corpore in amplexum eius immissus non praecantatis
usque ad satietatem osculis fruor *
  Encolpius {⁴¹de Endymione puero}⁴¹ ipsa corporis pul-
chritudine me ad se vocante trahebat ad venerem. iam
pluribus osculis collisa labra crepitabant, iam implici-
tae manus omne genus amoris invenerant, iam alligata
mutuo ambitu corpora animarum quoque mixturam
fecerant *
  manifestis matrona contumeliis verberata tandem
ad ultionem decurrit vocatque cubicularios et me iu-
bet catomizari. nec contenta mulier tam gravi iniuria
mea convocat omnes quasillarias familiaeque sordidis-
simam partem ac me conspui iubet. oppono ego ma-
nus oculis meis, nullisque precibus effusis, quia scie-
bam quid meruissem, verberibus sputisque extra ia-
nuam eiectus sum. eicitur et Proselenos, Chrysis va-
pulat, totaque familia tristis inter se mussat quaeritque
quis dominae hilaritatem confuderit . . .
# /loc/972/1/95
  itaque pensatis vicibus animosior verberum notas
arte contexi, ne aut Eumolpus contumelia mea hilarior
fieret aut tristior Giton. quod solum igitur salvo
pudore poteram, contingere languorem simulavi, con-
ditusque lectulo totum ignem furoris in eam converti,
quae mihi omnium malorum causa fuerat:
    ter corripui terribilem manu bipennem,
    ter languidior coliculi repente thyrso
    ferrum timui, quod trepido male dabat usum.
    nec iam poteram, quod modo conficere libebat;
    namque illa metu frigidior rigente bruma
    confugerat in viscera mille operta rugis.
    ita non potui supplicio caput aperire,
    sed furciferae mortifero timore lusus
    ad verba, magis quae poterant nocere, fugi.
  erectus igitur in cubitum hac fere oratione contu-
macem vexavi: 'quid dicis' inquam 'omnium homi-
num deorumque pudor? nam ne nominare quidem te
inter res serias fas est. hoc de te merui, ut me in caelo
positum ad inferos traheres? ut traduceres annos
primo florentes vigore senectaeque ultimae mihi lassi-
tudinem imponeres? rogo te, mihi apodixin <non>
defunctoriam redde.' haec ut iratus effudi,
    illa solo fixos oculos aversa tenebat,
    nec magis incepto vultum sermone movetur
    quam lentae salices lassove papavera collo.
# /loc/972/1/96
  nec minus ego tam foeda obiurgatione finita paeni-
tentiam agere sermonis mei coepi secretoque rubore
perfundi, quod oblitus verecundiae meae cum ea parte
corporis verba contulerim, quam ne ad cognitionem
quidem admittere severioris notae homines solerent.
mox perfricata diutius fronte 'quid autem ego' inquam
'mali feci, si dolorem meum naturali convicio exone-
ravi? aut quid est quod in corpore humano ventri male
dicere solemus aut gulae capitique etiam, cum saepius
dolet? quid? non et Ulixes cum corde litigat suo, et
quidam tragici oculos suos tamquam audientes casti-
gant? podagrici pedibus suis male dicunt, chiragrici
manibus, lippi oculis, et qui offenderunt saepe digi-
tos, quicquid doloris habent in pedes deferunt:
    quid me constricta spectatis fronte Catones
      damnatisque novae simplicitatis opus?
    sermonis puri non tristis gratia ridet,
      quodque facit populus, candida lingua refert.
    nam quis concubitus, Veneris quis gaudia nescit?
      quis vetat in tepido membra calere toro?
    ipse pater veri doctos Epicurus amare
      iussit et hoc vitam dixit habere τέλος' *
  'nihil est hominum inepta persuasione falsius nec
ficta severitate ineptius' *
  hac declamatione finita Gitona voco et 'narra mihi'
inquam 'frater, sed tua fide: ea nocte, qua te mihi
Ascyltos subduxit, usque in iniuriam vigilavit an con-
tentus fuit vidua pudicaque nocte?' tetigit puer oculos
suos conceptissimisque iuravit verbis sibi ab Ascylto
nullam vim factam *
# /loc/972/1/97
  positoque in limine genu sic deprecatus sum numen
aversum:
    'Nympharum Bacchique comes, quem pulchra Dione
    divitibus silvis numen dedit, inclita paret
    cui Lesbos viridisque Thasos, quem Lydus adorat
    †semper flavius† templumque tuis imponit Hypaepis:
    huc ades, o Bacchi tutor Dryadumque voluptas,
    et timidas admitte preces. non sanguine tristi
    perfusus venio, non templis impius hostis
    admovi dextram, sed inops et rebus egenis
    attritus facinus non toto corpore feci.
    quisquis peccat inops, minor est reus. hac prece quaeso,
    exonera mentem culpaeque ignosce minori,
    et quandoque mihi fortunae arriserit hora,
    non sine honore tuum patiar decus. ibit ad aras,
    sancte, tuas hircus, pecoris pater, ibit ad aras
    corniger et querulae fetus suis, hostia lactens.
    spumabit pateris hornus liquor, et ter ovantem
    circa delubrum gressum feret ebria pubes' *
  dum haec ago curaque sollerti deposito meo caveo,
intravit delubrum anus laceratis crinibus nigraque ves-
te deformis, extraque vestibulum me iniecta manu
duxit *
  Proselenos anus {⁴¹ad Encolpium}⁴¹ 'quae striges com-
ederunt nervos tuos, aut quod purgamentum [in] noc-
te calcasti in trivio aut cadaver? ne a puero quidem te
vindicasti, sed mollis, debilis, lassus tamquam cabal-
lus in clivo, et operam et sudorem perdidisti. nec
contentus ipse peccare, mihi deos iratos excitasti' *
# /loc/972/1/98
  ac me iterum in cellam sacerdotis nihil recusantem
perduxit impulitque super lectum et harundinem ab
ostio rapuit nihilque respondentem mulcavit. ac nisi
primo ictu harundo quassata impetum verberantis mi-
nuisset, forsitan etiam bracchia mea caputque fregis-
set. ingemui ego utique propter mascarpionem, lacri-
misque ubertim manantibus obscuratum dextra caput
super pulvinum inclinavi. nec minus illa fletu confusa
altera parte lectuli sedit aetatisque longae moram tre-
mulis vocibus coepit accusare, donec intervenit sa-
cerdos . . .
  'quid vos' inquit 'in cellam meam tamquam ante
recens bustum venistis? utique die feriarum, quo
etiam lugentes rident' . . .
  Proselenos {⁴¹ad Oenotheam sacerdotem Priapi de
Encolpio}⁴¹ 'o' inquit 'Oenothea, hunc adulescentem
quem vides, malo astro natus est; nam neque puero
neque puellae bona sua vendere potest. numquam tu
hominem tam infelicem vidisti: lorum in aqua, non
inguina habet. ad summam, qualem putas esse qui de
Circes toro sine voluptate surrexit?' his auditis Oe-
nothea inter utrumque consedit motoque diutius capi-
te 'istum' inquit 'morbum sola sum quae emendare
scio. et ne putetis perplexe agere, rogo ut adulescentu-
lus mecum nocte dormiat . . .
nisi illud tam rigidum reddidero quam cornu:
    quicquid in orbe vides, paret mihi. florida tellus,
    cum volo, siccatis arescit languida sucis,
    cum volo, fundit opes, scopulique atque horrida saxa
    Niliacas iaculantur aquas. mihi pontus inertes
    submittit fluctus, zephyrique tacentia ponunt
    ante meos sua flabra pedes. mihi flumina parent
    Hyrcanaeque tigres et iussi stare dracones.
    quid leviora loquor? lunae descendit imago
    carminibus deducta meis, trepidusque furentes
    flectere Phoebus equos revoluto cogitur orbe.'
    [tantum dicta valent. taurorum flamma quiescit
    virgineis extincta sacris, Phoebeia Circe
    carminibus magicis socios mutavit Ulixis,
    Proteus esse solet quicquid libet. his ego callens
    artibus Idaeos frutices in gurgite sistam
    et rursus fluvios in summo vertice ponam.]
# /loc/972/1/99
  inhorrui ego tam fabulosa pollicitatione conterritus,
anumque inspicere diligentius coepi . . .
'ergo' exclamat Oenothea 'imperio parete' . . .
detersisque curiose manibus inclinavit se in lectulum
ac me semel iterumque basiavit . . .
  Oenothea mensam veterem posuit in medio altari,
quam vivis implevit carbonibus, et camellam [et]iam
vetustate ruptam pice temperata refecit. tum clavum,
qui detrahentem secutus cum camella lignea fuerat,
fumoso parieti reddidit. mox incincta quadrato pallio
cucumam ingentem foco apposuit, simulque pannum
de carnario detulit furca, in quo faba erat ad usum
reposita et sincipitis vetustissima particula mille pla-
gis dolata. ut solvit ergo licio pannum, partem legu-
minis super mensam effudit iussitque me diligenter
purgare. servio ego imperio granaque sordidissimis
putaminibus vestita curiosa manu segrego. at illa iner-
tiam meam accusans ipsa fabas tollit, dentibusque fol-
liculos pariter spoliat atque in terram veluti muscarum
imagines despuit *
  mirabar equidem paupertatis ingenium singularum-
que rerum quasdam artes:
    non Indum fulgebat ebur, quod inhaeserat auro,
    nec iam calcato radiabat marmore terra
    muneribus delusa suis, sed crate saligna
    impositum Cereris vacuae nemus et nova terrae . . .
    pocula, quae facili vilis rota finxerat actu.
    hinc mollis tiliae lacus et de caudice lento
    vimineae lances maculataque testa Lyaeo.
    at paries circa palea satiatus inani
    fortuitoque luto clavos numerabat agrestes,
    et viridi iunco gracilis pendebat harundo.
    praeterea quae fumoso suspensa tigillo
    conservabat opes humilis casa, mitia sorba
    inter odoratas pendebant texta coronas 
    et thymbrae veteres et passis uva racemis . . .
    qualis in Actaea quondam fuit hospita terra
    digna sacris Hecale, quam Musa loquentibus annis
    †Bachineas veteres mirando† tradidit aevo *
# /loc/972/1/100
  dum illa carnis etiam paululum delibat . . .
et dum coaequale natalium suorum sinciput in carna-
rium furca reponit, fracta est putris sella, quae statu-
rae altitudinem adiecerat, anumque pondere suo
deiectam super foculum mittit. frangitur ergo cervix
cucumulae ignemque modo convalescentem restin-
guit. vexat cubitum ipsa stipite ardenti faciemque
totam excitato cinere perfundit. consurrexi equidem
turbatus anumque non sine risu erexi . . .
statimque, ne res aliqua sacrificium moraretur, ad
reficiendum ignem in viciniam cucurrit . . .
itaque ad casae ostiolum processi . . .
cum ecce tres anseres [sacri] qui, ut puto, medio die
solebant ab anu diaria exigere, impetum in me faciunt
foedoque ac veluti rabioso stridore circumsistunt tre-
pidantem. atque alius tunicam meam lacerat, alius
vincula calceamentorum resolvit ac trahit; unus etiam,
dux ac magister saevitiae, non dubitavit crus meum
serrato vexare morsu. oblitus itaque nugarum pedem
mensulae extorsi coepique pugnacissimum animal ar-
mata elidere manu. nec satiatus defunctorio ictu, mor-
te me anseris vindicavi:
    tales Herculea Stymphalidas arte coactas
    ad caelum fugisse reor caenoque fluentes
    Harpyias, cum Phineo maduere veneno
    fallaces epulae. tremuit perterritus aether
    planctibus insolitis, confusaque regia caeli
# /loc/972/1/101
  iam reliqui evolutam passimque per totum effusam
pavimentum collegerant fabam, orbatique, ut existi-
mo, duce redierant in templum, cum ego praeda simul
[atque] ac vindicta gaudens post lectum occisum anse-
rem mitto vulnusque cruris haud altum aceto diluo.
deinde convicium verens abeundi formavi consilium,
collectoque cultu meo ire extra casam coepi. necdum
liberaveram cellulae limen, cum animadverto Oeno-
theam cum testo ignis pleno venientem. reduxi igitur
gradum proiectaque veste, tamquam expectarem mo-
rantem, in aditu steti. collocavit illa ignem quassis
harundinibus collectum, ingestisque super pluribus
lignis excusare coepit moram, quod amica se non di-
misisset nisi tribus potionibus e lege siccatis. 'quid
porro tu' inquit 'me absente fecisti, aut ubi est faba?'
ego qui putaveram me rem laude etiam dignam fecisse,
ordine illi totum proelium exposui, et ne diutius tristis
esset, iacturae pensionem anserem obtuli. quem anus
ut vidit, tam magnum acremque clamorem sustulit, ut
putares iterum anseres limen intrasse. confusus itaque
et novitate facinoris attonitus quaerebam quid excan-
duisset aut quare anseris potius quam mei misereretur.
at illa complosis manibus 'scelerate' inquit 'etiam lo-
queris? nescis quam magnum flagitium admiseris: oc-
cidisti Priapi delicias, anserem omnibus matronis ac-
ceptissimum. itaque ne te putes nihil egisse, si magis-
tratus hoc scierint, ibis in crucem. polluisti sanguine
domicilium meum ante hunc diem inviolatum, fecisti-
que ut me quisquis voluerit inimicus sacerdotio pellat' *
# /loc/972/1/102
  'rogo' inquam 'noli clamare: ego tibi pro ansere
struthocamelum reddam' *
  dum haec me stupente in lectulo sedet anserisque
fatum complorat, interim Proselenos cum impensa
sacrificii venit, visoque ansere occiso sciscitata causam
[tristitiae] et ipsa flere vehementius coepit meique mi-
sereri tamquam patrem meum, non publicum anse-
rem, occidissem. itaque taedio fatigatus 'rogo' inquam
'expiare manus pretio liceat . . .
si vos provocassem, etiam si homicidium fecissem.
ecce duos aureos pono, unde possitis et deos et anse-
res emere.' quos ut vidit Oenothea, 'ignosce' inquit
'adulescens, sollicita sum tua causa. amoris est hoc
argumentum, non malignitatis. itaque dabimus ope-
ram ne quis hoc sciat. tu modo deos roga ut illi facto
tuo ignoscant.'
    quisquis habet nummos, secura navigat aura
      fortunamque suo temperat arbitrio.
    uxorem ducat Danaen ipsumque licebit
      Acrisium iubeat credere quod Danaen.
    carmina componat, declamet, concrepet omnes
      et peragat causas sitque Catone prior.
    iurisconsultus 'parret, non parret' habeto
      atque esto quicquid Servius et Labeo.
    multa loquor: quod vis nummis praesentibus opta,
      et veniet. clausum possidet arca Iovem *
# /loc/972/1/103
  infra manus meas camellam vini posuit, et cum
digitos pariter extensos porris apioque lustrasset, avel-
lanas nuces cum precatione mersit in vinum. et sive in
summum redierant sive subsederant, ex hoc coniectu-
ram ducebat. nec me fallebat inanes scilicet ac sine
medulla [ventosas] nuces in summo umore consistere,
graves autem et [plenas] integro fructu ad ima deferri *
  recluso pectore extraxit fartissimum iecur et inde
mihi futura praedixit. immo, ne quod vestigium scele-
ris superesset, totum anserem laceratum verubus con-
fixit epulasque etiam lautas paulo ante, ut ipsa dicebat,
perituro paravit . . .
  volabant inter haec potiones meracae *
  profert Oenothea scorteum fascinum, quod ut oleo
et minuto pipere atque urticae trito circumdedit semi-
ne, paulatim coepit inserere ano meo . . .
  hoc crudelissima anus spargit subinde umore femi-
na mea *
  nasturcii sucum cum habrotono miscet perfusisque
inguinibus meis viridis urticae fascem comprehendit
omniaque infra umbilicum coepit lenta manu caedere *
  aniculae quamvis solutae mero ac libidine essent,
eandem viam temptant et per aliquot vicos secutae
fugientem 'prende furem' clamant. evasi tamen omni-
bus digitis inter praecipitem decursum cruentatis *
# /loc/972/1/104
  'Chrysis, quae priorem fortunam tuam oderat, hanc
vel cum periculo capitis persequi destinat' *
  'quid huic formae aut Ariadne habuit aut Leda simi-
le? quid contra hanc Helene, quid Venus posset? ipse
Paris, dearum litigantium iudex, si hanc in compara-
tione vidisset tam petulantibus oculis, et Helenen huic
donasset et deas. saltem si permitteretur osculum ca-
pere, si illud caeleste ac divinum pectus amplecti,
forsitan rediret hoc corpus ad vires et resipiscerent
partes veneficio, credo, sopitae. nec me contumeliae
lassant: quod verberatus sum, nescio; quod eiectus
sum, lusum puto. modo redire in gratiam liceat' *
  torum frequenti tractatione vexavi, amoris mei qua-
si quandam imaginem *
    'non solum me numen et implacabile fatum
    persequitur. prius Inachiae Tirynthius ira
    exagitatus onus caeli tulit, ante profanus
    Laomedon gemini satiavit numinis iram,
    Telephus et regnum Neptuni pavit Ulixes
    Iunonem Pelias sensit, tulit inscius arma.
    me quoque per terras, per cani Nereos aequor
    Hellespontiaci sequitur gravis ira Priapi' *
  quaerere a Gitone meo coepi num aliquis me quae-
sisset. 'nemo' inquit 'hodie. sed hesterno die mulier
quaedam haud inculta ianuam intravit, cumque diu
mecum esset locuta et me accersito sermone lassasset,
ultimo coepit dicere te noxam meruisse daturumque
serviles poenas, si laesus in querella perseverasset' *
# /loc/972/1/105
  nondum querellam finieram, cum Chrysis interve-
nit amplexuque effusissimo me invasit et 'teneo te'
inquit 'qualem speraveram: tu desiderium meum, tu
voluptas mea, numquam finies hunc ignem, nisi san-
guine extinxeris' *
  unus ex noviciis servulis subito accurrit et mihi
dominum iratissimum esse affirmavit, quod biduo iam
officio defuissem. recte ergo me facturum, si excusa-
tionem aliquam idoneam praeparassem. vix enim pos-
se fieri, ut rabies irascentis sine verbere consideret *
  matrona inter primas honesta, Philomela nomine,
quae multas saepe hereditates officio aetatis extorse-
rat, tum anus et floris extincti, filium filiamque inge-
rebat orbis senibus, et per hanc successionem artem
suam perseverabat extendere. ea ergo ad Eumolpum
venit et commendare liberos suos eius prudentiae bo-
nitatique . . . credere se et vota sua. illum esse solum in
toto orbe terrarum, qui praeceptis etiam salubribus
instruere iuvenes quotidie posset. ad summam, relin-
quere se pueros in domo Eumolpi, ut illum loquentem
audirent . . . quae sola posset hereditas iuvenibus dari.
nec aliter fecit ac dixerat, filiamque speciosissimam
cum fratre ephebo in cubiculo reliquit simulavitque se
in templum ire ad vota nuncupanda. Eumolpus, qui
tam frugi erat ut illi etiam ego puer viderer, non
distulit puellam invitare ad Aphrodisiaca sacra. sed et
podagricum se esse lumborumque solutorum omni-
bus dixerat, et si non servasset integram simulatio-
nem, periclitabatur totam paene tragoediam evertere.
itaque ut constaret mendacio fides, puellam quidem
exoravit ut sederet supra commendatam bonitatem,
Coraci autem imperavit ut lectum, in quo ipse iacebat,
subiret positisque in pavimento manibus dominum
lumbis suis commoveret. ille lente parebat imperio
puellaeque artificium pari motu remunerabat. cum
ergo res ad effectum spectaret, clara Eumolpus voce
exhortabatur Coraca ut spissaret officium. sic inter
mercennarium amicamque positus senex veluti oscilla-
tione ludebat. hoc semel iterumque ingenti risu, etiam
suo, Eumolpus fecerat. itaque ego quoque, ne desidia
consuetudinem perderem, dum frater sororis suae
automata per clostellum miratur, accessi temptaturus
an pateretur iniuriam. nec se reiciebat a blanditiis
doctissimus puer, sed me numen inimicum ibi quoque
invenit *
# /loc/972/1/106
  'dii maiores sunt qui me restituerunt in integrum.
Mercurius enim, qui animas ducere et reducere solet,
suis beneficiis reddidit mihi quod manus irata praeci-
derat, ut scias me gratiosiorem esse quam Protesilaum
aut quemquam alium antiquorum.' haec locutus sus-
tuli tunicam Eumolpoque me totum approbavi. at ille
primo exhorruit, deinde ut plurimum crederet, utra-
que manu deorum beneficia tractat *
  'Socrates, deorum hominumque <iudicio sapientis-
simus>, gloriari solebat, quod numquam neque in
tabernam conspexerat nec ullius turbae frequentioris
concilio oculos suos crediderat. adeo nihil est commo-
dius quam semper cum sapientia loqui' . . .
  'omnia' inquam 'ista vera sunt; nec ulli enim cele-
rius homines incidere debent in malam fortunam,
quam qui alienum concupiscunt. unde plani autem,
unde levatores viverent, nisi aut locellos aut sonantes
aere sacellos pro hamis in turbam mitterent? sicut
muta animalia cibo inescantur, sic homines non cape-
rentur, nisi spei aliquid morderent' *
  'ex Africa navis, ut promiseras, cum pecunia tua et
familia non venit. captatores iam exhausti liberalita-
tem imminuerunt. itaque aut fallor aut fortuna com-
munis coepit redire ad paenitentiam suam' *
  'omnes qui in testamento meo legata habent praeter
libertos meos hac condicione percipient quae dedi, si
corpus meum in partes conciderint et astante populo
comederint'
# /loc/972/1/107
  'apud quasdam gentes scimus adhuc legem servari,
ut a propinquis suis consumantur defuncti, adeo qui-
dem ut obiurgentur aegri frequenter, quod carnem
suam faciant peiorem. his admoneo amicos meos ne
recusent quae iubeo, sed quibus animis devoverint
spiritum meum, eisdem etiam corpus consumant' . . .
  excaecabat pecuniae ingens fama oculos animosque
miserorum.
  Gorgias paratus erat exsequi *
  'de stomachi tui recusatione non habeo quod ti-
meam. sequetur imperium, si promiseris illi pro unius
horae fastidio multorum bonorum pensationem. operi
modo oculos et finge te non humana viscera sed cen-
ties sestertium comesse. accedit huc quod aliqua inve-
niemus blandimenta, quibus saporem mutemus. ne-
que enim ulla caro per se placet, sed arte quadam
corrumpitur et stomacho conciliatur averso. quod si
exemplis quoque vis probari consilium, Saguntini ob-
sessi ab Hannibale humanas edere carnes nec heredita-
tem expectabant. Petelini idem fecerunt in ultima fa-
me, nec quicquam aliud in hac epulatione captabant
nisi tantum ne esurirent. cum esset Numantia a Sci-
pione capta, inventae sunt matres quae liberorum suo-
rum tenerent semesa in sinu corpora' *
